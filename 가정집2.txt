稼亭先生年譜
大德二年戊戌七月壬寅。公生。 延祐四年丁巳中擧子科朴孝修監試 延祐七年庚申秋。中秀才科第二名。益齋先生李齊賢知貢擧。朴孝修同知貢擧。調福州司錄參軍事。 泰定三年丙寅秋。中征東省鄕試第三名。 泰定四年丁卯會試京師。不第。 天曆元年戊辰 天曆二年己巳 至順元年庚午 至順二年辛未春。拜藝文檢閱。 至順三年壬申秋。中征東省鄕試第一名。 元統元年癸酉會試中第。殿試第二甲。賜進士出身。授承事郞翰林國史院檢閱官。 元統二年甲戌奉勉勵學校詔書。使本省。 至元元年乙亥還京師春。拜奉善大夫，試典儀副令，直寶文閣。 至元二年丙子授儒林郞敬政院管勾兼承發架閣庫 至元三年丁丑授儒林郞征東行中書省左右司員外郞夏。拜中顯大夫成均祭酒，藝文館提學，知製敎。 至元四年戊寅 至元五年己卯春。拜正順大夫判典校寺事，藝文館提學，知製敎。 至元六年庚辰 至正元年辛巳賫征東省賀改元表赴京師。因留居。 至正二年壬午 至正三年癸未授奉訓大夫中瑞司典簿 至正四年甲申 至正五年乙酉扈駕上都冬。拜奉翊大夫判典校寺事，藝文館提學，同知春秋館事，上護軍。又拜奉翊大夫密直副使。館職如前。 至正六年丙戌頒朔本省春。拜同知密直司事。又拜知密直司事。夏。拜匡靖大夫政堂文學，進賢館提學，知春秋館事，上護軍。秋。拜重大匡韓山君，藝文館大提學，知春秋館事。 至正七年丁亥還京師冬。同知貢擧。取金仁琯等三十三人。 至正八年戊子中書差監倉夏。拜匡靖大夫都僉議贊成事，右文館大提學，監春秋館事，上護軍。是年東還。 至正九年己丑秋游關東。 至正十年庚寅授奉議大夫征東行中書省左右司郞中 至正十一年辛卯正月一日卒。贈謚文孝公。

原水旱
水旱果天數乎。果人事乎。堯湯未免。天數也。休咎有徵。人事也。古之人修人事以應天數。故有九七年之厄而民不病。後之人委天數而廢人事。故一二年之灾。而民已轉于溝壑矣。國家非惟省歲月日。且有儲備。人事可謂修矣。自去年之水旱而民甚病。多方救療之不得其要。何哉。甞聞之父老。曰移民移粟。食飢飮渴。僅足以紓目前之急。若欲因其已然之迹而防其未然之患。盍亦究其原。夫民之寄命者有司。凡有利害。必赴而訴之。若子於父母。然父母之於子。祛其害而已。豈計其利己乎。今之有司則不然。設二人爭訟。甲若有錢。乙便無理。其民安得不死寃。其氣安得不傷和乎。此所由召水旱也。監有司曰監司。凡有貪廉。卽按而誅賞之。監監司曰監察。凡有賢否。卽察而黜陟之。今皆不然。間有志古者。反不見容於時。盖今日之監司。卽前日監察。今日之監察。卽前日有司。相扳援相蔽覆。故如此。苟使今之民。一見古之有司。今之有司。一見古之監司。今之監司。一見古之監察則吾赤子庶免溝壑矣。然則天數也人事也。其要去貪而已。如欲去貪則有成憲具在。擧而行之。在乎宰天下者耳。作原水旱。

趙苞忠孝論
君親果有先後乎。聖人已言之。忠孝果無本末乎。余不得不辨焉。孔子序易曰。有天地然後有萬物。有萬物然後有男女。有男女然後有父子。有父子然後有君臣。有君臣然後有上下。有上下然後禮義有所錯。此君親之分不得無先後者也。出以事君。入以事親。本之性行之身。以立於天地之間者忠與孝也。昧乎此則禽獸矣。孔子又曰。事親孝。故忠可以移於君。孟子曰。未有仁而遺其親者也。未有義而後其君者也。夫忠孝者。仁義之事。事二而理一。雖以所處之勢不一。而有緩急之不同。其本末盖有秩然而不可紊者。略擧古人已行之事明之。吳起。戰國之能士也。棄母以求仕。殺妻以求將。起之殘忍薄行。於忠孝何責焉。王陵。西漢之名臣也。項王質其母以招陵。陵不肯往。然其母先斷以義以勉之。此則陵之責輕矣。非惟士夫爲然。高帝之與項羽爭天下也。羽置太公俎上。欲烹以趣降高帝則曰。幸分我一杯羹。高帝雖失言。然爲天下者不顧家。此其說猶在也。至若趙苞殺母與妻以全一城。君子許之。稱其獨行。余竊惑焉。初。苞守遼西。使迎母。値鮮卑入冦。取其母及妻子。質載以擊之。苞悲號謂母曰。昔爲母子。今爲王臣。義不顧私恩以毀忠義。其母遙謂曰。人各有命。何得相顧以虧忠義。爾其勉之。苞卽進戰破賊。母妻皆爲所害。苞歸葬。謂鄕人曰。食祿而避難。非忠臣也。殺母以全義。非孝子也。遂歐血而死。君子之有取焉者此也。此則苞之於忠孝。可謂兩得者也。盖其意則以爲苟以親故。屈膝於賊。失其所守之地之民。則其爲負漢多矣。故寧負母與妻子而敢爲之。旣已爲之則曰。漢則不負矣。吾母死於賊。吾妻子死於賊。而吾身獨全。享功以光榮。是賣親以食。其異於吳起者幾何。於是乎歐血而死。其臨危取舍。可謂審詳矣。然於先後本末。有未盡焉者。母不能先斷以義若陵母之伏劒。而苞乃曰。義不顧恩。則是苞先絶之也。其母勉之之言。豈非出於不得已耶。况勝敗難期。又安知其身之不幷肉於賊手乎。幸而全其身全其地全其民。而母與妻子不可得全。則終亦自殞其身。其視王陵助基大漢。卒以安劉。功大名美者。霄壤不侔矣。且劉項之際。勝負呼吸之間。而天下之向背。民生之治亂係焉。故高帝寧負父與妻子而敢爲之。旣已爲之則尊爲天子。富有四海。以天下養親。其爲孝何如也。然先後本末猶有未盡焉者。其敢爲而能爲之者。特幸耳。或問孟子曰。舜爲天子。皐陶爲士。瞽瞍殺人則如之何。孟子曰。執之而已矣。然則舜不禁歟。曰。夫舜惡得而禁之。夫有所受之也。然則舜如之何。曰。舜視棄天下。如棄弊屣也。竊負而逃。遵海濱而處。終身訢然樂而忘天下。此雖設辭。據理處事。則不過如是而已。故先儒有云。杯羹之言。天地不容。苞乃一郡守耳。所守不過百里之地一郡之民。全而有之。敗而失之。漢不爲之安危。况當此之時。主昏臣佞。忠良殄滅。黎庶塗炭。敎化大壞。如洪水橫流。不可隄防。如病在膏盲。毉藥之所不及。豈君子食君食衣君衣。損軀立功之秋也。苞以區區節義。惟知食祿不避難之爲是。而不知助桀富桀之爲非。知殺母市功之爲忠。而不知保身事親之爲孝。虗慕王陵之賢。實獲吳起之忍。當不可爲之時。爲不必爲之事。故曰苞於忠孝有未盡焉者此也。然則爲苞之計奈何。曰。以孟子竊負而逃。樂而忘天下之義處事。則天理人欲之公私判然矣。以孔子有道則見。無道則隱之道處身。則無倉卒一朝之患矣。趙苞之事。有關於名敎。而不可不辨。故有是說焉。

後漢三賢贊 幷序
余讀史。至後漢靈帝紀。天下之所謂名賢。皆指爲鉤黨而殄滅之無餘。嗚呼。禍亂至此極耶。其間㓗身遜言。不染其禍者。盖無幾人耳。掇其尤章章者。爲文以贊之。大原林宗。郭泰其名。博學通朗。初游洛陽。一見嗟異。符融之明。因介李膺。名聲流行。送車千兩。仙舟還鄕。周游奬訓。屠沽俾臧。慰原戒允。友容師香。墮甑知性。擲杯見情。不納宋冲。孺子是聽。不可師友。知者范滂。全身濁世。人師道光。未見其匹。嗚呼先生。孺子徐𥠧。豫章其鄕。非力不食。家貧自耕。人服其德。帝徵不行。陳蕃見請。一榻相迎。屢辟公府。不往何傷。召之不往。負笈赴喪。四方名士。會吊黃瓊。始不我知。衆後乃驚。季偉追之。歡如平生。不答國事。稼穡其詳。林宗不言。智愚孰明。嗚呼賢哉。世仰遺芳。至行純嘿。陳留仇香。四十無聞。鄕黨以輕。強而乃仕。爲長蒲亭。德化陳元。世始知名。厥初元母。不慈所生。告以不孝。香乃大驚。自咎不化。譬之至誠。母子如初。慈孝方彰。考城王奐。輟奉資行。使入大學。學業以成。林宗師事。其道乃光。不起終家。嗚呼世英。

吊黨錮文 幷序
杜門讀書。尙論古人。此不遇時者之所爲也。先儒有云吊古泣舊史。余於黨錮傳有感焉。爲文以吊之。致君澤民兮。君子所期。藏器於身兮。動必以時。嗟彼黨人兮。使余歔欷。昔恭顯之得志兮。構炎正之中微。自古憸人之柄用兮。不誤國者幾希。苟讒說之殄行兮。雖聖智而低眉。嗟群賢之不量其力兮。將口舌以是非。四海之橫流兮。思側手以障之。大廈之將傾兮。非弱枝之所支。呑舟制於螻蟻兮。蝘蜓欺彼蛟螭。荊棘變爲蘭茝兮。嫫母妬其西施。天地易位兮。否泰相推。望之昔死兮。漢業以衰。陳蕃今亡兮。不去何爲。用晦而明兮。保身之機。君厨俊及兮。標榜者誰。李杜之齊名兮。范母之不疑。皇甫之耻兮。小黠大癡。林宗言遜兮。申屠見幾。全身遠害兮。亂世之師。蘭以香而自焚。珠潛淵而莫知。嗟黨人之不辰兮。亦天命之所宜。

釋疑
人之疑己以所無。必明之可也。然或有不必者。盖急則其疑益甚。緩之然後自有可解之理焉。有女奴爲其主乳兒者。旣而有身。旣免而覺。其主母怒。將撻而鞠之曰。凡乳法。絶諱男子。爲其懷孕而妨於所乳也。汝罪一。自汝乳兒。足不令出閾。日夜抱負在室。敢爾納人。汝罪二。女奴恐。且作曖昧語。則指其主夫。主母默不復言。時主夫方游燕。半歲而歸。聞其言曰。噫。吾於美者尙不近。况汝乎。雖然。吾豈與汝辨者。其後女奴亦不自首。主母疑終不釋。而主夫自若也。予聞而釋之曰。縱使女奴自首。予知主母之疑不可卽釋。宜主夫之自若也。直不疑之償同舍亡金。豈逆料其誤持者出。而己得以明之耶。其意盖曰。人之疑我者。以素行不能取信於人也。吾非不知憤憤其心。譊譊其口。訟之官府。質之神明。期於必明而後已。吾寧外受虛名而內修實德。積而發之而人皆心服焉。則雖眞爲盜。而今日之美。足以盖前日之愆。况其所無者乎。此古人貴於自反也。苟自反而信之。天地鬼神將信之。吾於人何慮之爲。然就所無中有不必明者。又有難明之者。若檛婦翁。審其無妻則可知矣。若曾參殺人。知其非眞曾參則可明矣。聞之而易疑。疑之而難辨。辨之而愈文者。惟姦盜爲然。作律者尤嚴其條。凡耳聞之而心疑之者禁不問。然其疑之在人心者。非法令所可遏。則不若不明之爲愈也。故不疑敢爲之。若眞爲然者。又幸其誤持者之歸。於是金主自恨疑之之失。無地以措身。無面目以視人。而不疑長者之譽。藹一時而溢於簡冊。主夫之自信盖近之。余又因惡其女奴之䂓自免而嫁惡於主夫也。此足爲爲人下者之戒耳。夫婢妾之於主。子之於父母。臣之於君。其義一也。聞之蘇秦曰。客有遠爲吏而其妻私人者。其夫將來。私者憂之。其妻曰。勿憂。吾已作藥酒待之。居三日而其夫果至。妻使妾擧而進之。妾欲言之則恐其逐主母也。欲勿言乎則恐其殺主夫也。於是乎佯僵而棄酒。主夫怒。笞其妾五十。此所謂以忠信得罪於上者也。今此女奴。以詐免罪。又欲構釁於主父母。嗚呼。小人之心。眞可畏哉。主夫。三韓名家。號陽坡先生者。與余善。今之同在都下也。語次及其事。一莞之餘。作釋疑。因引季子之言。以爲爲人下者之䂓。

節婦曺氏傅
節婦曺氏。遂寧縣人也。至元庚午五月廿六日。忠敬王自江華復都松京。時將軍洪文系等。誅權臣誤國者。用復政于王。六月初一日。權臣家兵神衛等軍。擁承化侯將圖不軌。乃驅臣僚軍士未及渡江者。航海而南。軸轤相接。曺生六歲。隨其父隊尉子丕在行中。賊至半塗。僞置官僚。自宰執至于將校。以誘其脇從。以丕有智謀膂力。超授別將。丕以計得脫還京。後賊敗。至婦女小兒死鋒鏑溺海水殆盡。餘爲天兵所虜去。惟丕同舟人。老幼皆全活。丕卽還。又隷官軍。攻賊至耽羅。辛未冬。死之。曺十三。適隊尉韓甫。生一女。其舅壽寧宮錄事光秀。東征日本。辛巳夏。死軍中。辛卯夏。甫又死哈丹兵。曺旣寡從姊。及其女子適人。乃從女。女生一男一女而又早死。則從孫女。居至今。曺未三十。夫父舅連歿戰陣間。寡居五十年。日夜勤女工。衣食女若孫。使不失所。而賓婚喪祭之用是給。年已七十七。猶康強無恙。性又聡慧。說在賊中時及近世治亂衣冠族姓事。歷歷無遺失。余所居卽曺氏舊宅。又孫女壻前監察糾正李養直。與余同年秀才。故聞其事甚詳。余甞游中國。見以貞節旌表門閭相望。初恠其多也。伏惟朝廷以無其節有其財。或冒名䂓避征役。每令察官憲司責問有司。乃知厚人倫敦風俗之美意也。使如曺氏得聞于朝。將大書特書溢於簡冊。光於州閭。豈終湮沒者哉。史氏曰。婦人守三從之義。斯盡其道矣。曺父與夫皆死社稷之役而無其子。妙年而寡。抱節至老。官不爲恤。人不見知。悲夫。惟天道不僣。宜其康強壽考也。

策問
食貨問。洪範八政。食居其首而貨次焉。盖食者民之天。其所謂貨者何物耶。以爲錢幣。則於四代之書不著其名。何也。太公立九府圜法而錢居其一。其法始於何時耶。管子曰。湯以莊山之金作幣。禹以歷山之金鑄幣。盖其初。緣凶年而作以救民耳。然則穀帛爲本。錢幣爲末。後世遂重其末而輕其本。何也。其大小輕重。屢更屢易。史具可見。所謂三銖半兩五銖。何者得中歟。先儒論錢之弊。有欲全廢而用穀帛者。其說可行歟。自楮幣盛行而錢幣不行。其法亦始於何時歟。原其所自。盖以錢爲母。以楮爲子。不過權一時之宜耳。今乃廢其母而用其子。何也。恭惟皇元功成治定。制禮作樂。至於錢幣。獨因近世之陋可乎。謀國之臣。獻議之士。每以兼行錢楮。以權輕重爲言。錢終不可用歟。錢雖不行。而民間猶用之而有司不之禁。爲其便於民歟。錢有鼓鑄之難。而私鑄者尙多。楮有工墨之易。而僞造者彌衆。雖處以極刑而不能禁。將何以救其幣乎。本國舊無錢法。惟用銀幣。法久弊生。日至於輕。今則廢而不行。比來國用漸匱。民生漸窘。非由銀幣之廢歟。書曰。監于先王成憲。其永無愆。貨幣亦一大成法也。廢而不用可乎。今將農用食貨之政。使本末相權。上下與足。其術安在。諸生以經術。擧將貢于天庭。必通古制而識時務。請詳其說。刑法問。唐虞三代之法。百王之所折衷。而刑又法之大者也。虞書曰。象以典刑。流宥五刑。鞭作官刑。扑作敎刑。金作贖刑。眚災肆赦。怙終賊刑。欽哉欽哉。惟刑之䘏哉。此其唐虞之所制者歟。夏有禹刑。殷有湯刑。於何考其制歟。周官三典。穆王呂刑。亦合於唐虞乎。古法悉變于秦。卒以暴虐亡。商君之變法也。秦人大悅。何也。漢興。高帝入關。約法三章。人又大悅。漢之三章。何所本歟。蕭何之九章。不本於秦歟。文帝始除肉刑。後世非之而不復用。何也。武帝以降。禁網䆮密。人不堪之。而漢業久長。其異於秦者何事歟。前乎秦則有春秋之國。皆無可取者歟。後乎漢則有三國南北朝。猶有可取者歟。後之論治亂者。曰秦，隋，漢，唐。其法皆同乎。欽惟皇元接宋，金，遼。蠲削其弊。猶有因循者乎。列聖之制。法令之寬。漢唐之所未有。先有大元通制。後有至正條格。欽恤之意誠不愧於唐虞矣。然今法吏多用例。律其不如例乎。例或無其條則求之律。律如無其文。將於何求之歟。欲臻唐虞三代之治。必用其法。使不駭于今。不泥于古。其道何繇。本國立法已久。重於變更。比來政出多門。人不奉法。或於用刑之際。繩之以元朝之法。則有司拱手而不敢言。或曰。世皇有訓。毋變國俗。或曰。普天之下。莫非王土。今欲上不違條格。下不失舊章。使刑法歸一而人不苟免。其要安在。諸生將以試有用之學。若曰。吾儒事詩書。安用法律。則有司所不取。 주D001 幣 弊 

石問
 客問物有堅確不變。與天地相終者。子知之乎。曰。天地儲靈。萬物屯蒙。惟人最靈。而夷狄禽獸次之。彼山之高海之深。亦物之大者。昆虫草木。洪纖動植。悉在其中。是其盈縮代謝之紛紜。榮枯啓蟄之雜錯。不能不變也。若夫本末之莫究。細巨之難揣。寒暑不能易其質。古今無以竭其用。惟石一物而已。客之言無乃指此乎。客曰然。然則其所以然者豈無說乎。曰。太極判而兩儀立。聖人生而三才備。是之謂盤古。當此之時。尙猶鴻尨。品類未分。至盤古死而目爲日月。血爲江河。骨爲丘山。而山之賦形。石以爲質。故曰山骨則石之生尙矣。共工與黃帝戰。怒觸不周而天傾。女媧氏鍊以補之。然後日月星辰得其躔度。則石之功大矣。若乃屹屹然揷厚坤。巖巖然鎭巨海。孑立萬仞而物不能撓動。幽潛九地而物不能侵壓。與天而始。共地而終。則石之德厚矣。虞舜作樂。則冠絲竹匏土革木而鳳凰來儀。周宣作鼓。則歷秦漢魏晉隋唐而鬼神呵衛。其爲物也。其爲用也。可謂奇且偉矣。余所知止此耳。客曰。古之言石者多矣。未造藩閾。贊石者多矣。止於詞賦。盍亦作頌形容其功德乎。余辭不能。客乃援筆而句之曰。大哉至哉。堪輿精氣。生此貞質。功用不旣。文奇理異。煥其經緯。方裂圓分。施之賤貴。可四三才。可該衆彙。禹鑿龍飛。秦驅鹿死。碑以紀功。堠以表里。窊而爲臼。磨而爲砥。鏡徇佳人。鼎隨道士。懷智作槽。肅愼作矢。燕能致雨。犀能却水。砭肌有芒。駐顏有髓。楚虎飮羽。秦牛擧趾。鳥㘅曷歸。羊伏且起。或望夫還。或作兄事。寗戚之歌。載言厥志。南山之詩。式著其美。金慚從革。玉愧貿市。魋槨不成。堯階見棄。惟此神物。用隨時異。拋之頑璞。琢則寶器。宋人深藏。楚王晚剖。今礎廟堂。昔關王府。體豈有渝。用非小補。頌爾功德。激我肺腑。要畀良史。流光萬古。客旣頌而去矣。予退省其辭。乃知格物致知理無不在也。噫。子房之所敬。幾於怪詭。僧孺之所品。近於戲謔。其他諸家之說。亦不可彈擧而盡取也。姑以客之頌而著之篇。

竹夫人傳
夫人姓竹。名憑。渭濱人篔之女也。系出於蒼筤氏。其先識音律。黃帝采擢而典樂焉。虞之簫亦其後也。蒼筤自昆侖之陰徙震方。伏羲時。與韋氏主文籍。大有功。子孫皆守業爲史官。秦之虐也。用李斯計。焚書坑儒。蒼筤之後䆮微。至漢蔡倫家客楮生者頗學文。載筆時與竹氏游。然其人輕薄。且好浸潤之譖。疾竹氏剛直。陰蠧而毀之。遂奪其任。周有竿亦竹氏後。與太公望釣渭濱。太公作鉤。竿曰。吾聞大釣無鉤。釣之大小在曲直。直者可以釣國。曲者不過得魚也。太公從之。後果爲文王師。封於齊。擧竿賢。以渭濱爲食邑。此竹氏渭濱之所起也。今子孫尙多。若箖箊䇹筳是已。徙楊州者稱篠簜。入胡中者稱篷。竹氏大槩有文武幹。世爲籩簋笙竽禮樂之用。以至射漁之微。載在典籍。班班可見。唯䇞性至鈍。心塞不學而終。至篔。隱而不仕。有一弟曰簹。與兄齊名。虗中直己。善王子猷。子猷曰。一日不可無此君。因號此君。夫子猷。端人也。取友必端。則其人可知。娶益母女。生一女。夫人是也。緫角有貞淑姿。隣有宜男者作淫詞挑之。夫人怒曰。男女雖殊。其抱節一也。一爲人所折。豈可復立於世。宜生慚而去。豈牽牛子之輩所可覬覦也。旣長。松大夫以禮聘之。父母曰。松公君子人也。其雅操與吾家相侔。遂妻之。夫人性日益堅厚。或臨事分辨。捷疾若迎刃而解。雖以梅仙之有信。李氏之無言。曾且不顧。而况橘老杏子乎。或値烟朝月夕。吟風嘯雨。蕭洒態度。無得而狀。好事者竊寫其眞。傳之爲寶。若文與可，蘇子瞻尤好焉。松公長夫人十八歲。晚學仙。遊穀城山。石化不返。夫人獨居。往往歌衛風。其心搖搖。不能自持。然性好飮。史失其年。五月十三日。移家靑盆山。因醉得枯渴之疾。遂不理。自得疾依人而居。晚節益堅。爲鄕里所推。三邦節度使惟箘與夫人同姓。以行狀聞。贈節婦。史氏曰。竹氏之先。有大功于上世。其苗裔皆有材抗節。見稱於世。夫人之賢宜矣。噫。旣配君子。爲人所倚。而卒無嗣。天道無知。豈虗語哉。

義財記
牛峯李敬父問於余曰。朋友與兄弟孰親。曰。兄弟親。然則世之人皆急於朋友而緩於兄弟。何也。曰。此從欲之害而好利之弊也。請爲君言之可乎。盖孩提愛親。及長敬兄。擴而充之。由內及外者。天性之眞而人道之常也。且如粟米魚肉麻縷絲絮。衣食之常也。苟或從欲好異。必求難繼之物非常之味。以適於口腹。以便於身體。不惟不適不便。將不勝其害矣。人於兄弟。曰惟其常。流於䙝慢。而不務於愛敬。甚者猜嫌忿䦧。而無所不至。至於它人。或勢利以相啗。貨財以相通。酒食以相歡。親愛之篤。結託之固。而亦無所不至。雖然。旣曰勢利矣。勢利之竭。則其相啗者適足以相害耳。貨財酒食之細。曷足道耶。此從欲之害而好利之弊者也。人之倫有五而聖人序之。其目曰君臣。曰父子。曰夫婦兄弟。而朋友居其終。朋友比四者。其勢若後。而其用實先。盖責善輔仁。而能致乎人倫之懿者。皆朋友之力也。然其本末固有秩然而不可易者。此常棣之詩所由作也。其首章曰。常棣之華。鄂不韡韡。凡今之人。莫如兄弟。至於三章曰。脊令在原。兄弟急難。每有良朋。况也永嘆。五章曰。喪亂旣平。旣安且寧。雖有兄弟。不如友生。自古兄弟朋友之間。其理不過如此。詳味此詩則聖人之意可見矣。君謹愼好學。其於人倫輕重親踈之分。講之熟矣。今之言盖有爲而發之耳。李君嘆曰。然。吾有親兄弟遠兄弟二十餘人而與之游。切切焉怡怡焉。而又今各出錢若干。命之曰義財。歲更二人而迭主之。月取其息。以備慶吊迎餞之用。苟有羡餘。將以爲救恤賙贐之資。俾子孫守之此法而勿失焉。盖慕范文正公義田之遺意也。其與世之援路人爲兄弟。視同氣如仇讎者。則有間矣。子爲我記之。余樂其言之合理而有激于世俗。而有動于余心者。乃作義財之記。而其兄弟年齒名氏。具錄于左。

禁內廳事重興記
國初設官。置六局禁中。爲文翰職曰翰林。曰史館。曰秘書，寶文，同文，留院。而史翰爲之冠。自國都遷徙。王宮官府破壞無遺。庚午復都之後。未遑營構。以文翰官不可一日無其所。乃賜舊議政之堂。因仍餘六十年。日趨頹圮。未有能修葺者。元統癸酉六月有日。禁內諸君小酌酒行。春秋修撰安員之獨不飮。且曰。吾在此已七年。今將去矣。每夏雨屋漏。坐卧無地。岌岌然如在巖墻下。諸君不以爲意。或言修造者。羣笑之曰。書生知飮酒賦詩而已。何以居處爲。噫。世之人士凡所以自奉者。力盡乃已。其視官府。獨不如居室哉。衆皆曰然。修撰是聽。於是出公廨錢若干緡。不足則借錢人家。立市材瓦。請夫於官不得則私雇工匠。各役家僮。自食之而自督之。始于八月乙丑。爲日五十。爲夫五百。爲廳四楹。深廣增舊制各三尺。爲史庫南門各二楹。皆中程度。侈前而不奢。貽後之可繼。始焉笑之者。終則愧伏。工旣畢。寄書都下。求余文記其事曰。記誰不能爲。不遠數千里徵之子者。子館中人。且在皇朝翰苑。居移養移。必有所觀感。本館之興復。不可以不相報。余得書而嘆曰。古者役民。歲不過三日。本國之法。或過三年。然其王宮官府破壞而不之修。不知民力用之何所。顧玆國史所在。文翰所居。官不爲修。而區區屬官。竭己有以新之。當路者能不愧歟。余欲書此語。而未得便者久矣。今幸奉詔東還。獲登斯堂。輪奐可觀。文固不俟再徵。欣然爲書。禁內古六局。戊申官制。改翰林，史館爲藝文，春秋館。秘書爲典校寺。而餘皆罷焉。元統二年九月旣望。記。

金海府鄕校水軒記
慶源李君國香以都官正郞。出守梁州。有廉能聲。國家以諸道守令久不移易。頗有厲民。則沙汰其尤者。俾所近州兼治之。由是李君權守是府。旣視事。謁先聖于文廟。退謂諸生曰。凡事君事親脩己治人。皆於學得之。學若農夫然。苟怠其事失其時。悔不及矣。諸生勉旃。且玆學舍隘陋。當爲廣之。舊有跨溪小亭在學舍東。每夏課時賓客之來。坐諸生其下。刻燭賦詩。或値暑雨。人皆病之。李君詢其故。卽屬州吏。廼役農隙。豐其材壯其址。擴而新之。昔之容膝者。今則凾丈賓客之位。師生之次。恢恢有餘焉。方其夏月。坐倚北山。俯瞰南江。水流席下。風生檐間。弦誦之暇操筆賦詩。情致超然。有不知其然而然者矣。工甫畢。余行適至。李君率諸生。具其事求余記。余惟聖元文治大洽。今詔天下作新學校。余猥廁天朝搢紳之列。得奉是詔。來布東方。歷觀諸郡。廟學頹壞。生徒惰業。往往皆是。孰知聖元崇儒美意乎。今是府獨得賢宰。以振文風。余雖無學。敢不記其實以示諸後。旣以此告李君。且進諸生曰。古之人有甕牖圭竇者。學之勤怠。豈關居處哉。雖然。廟學之制。不可不謹。李君可謂知所務矣。而亦先之水軒者。蓋有其意焉。仲尼曰。水哉水哉。將俾學者朝夕觀之。取法乎源泉混混不舍晝夜之意云耳。

京師報恩光敎寺記
延祐丁巳。高麗國王諱某旣釋位。留京師邸。買地于故城彰義門之外刱梵刹焉。越三年己未。工告畢。凡奉佛居僧之所。修齋作法之具。百需皆有。揭名曰大報恩光敎寺。命錢塘行上人演天台敎。未幾還山。明年。乃延致華嚴敎師澄公。綱維寺事。已而王被命捧香江南。求法西域。不遑寧處。泰定乙丑。薨于京師。澄公繼亦示寂。其徒因居之。事以廢弛。今上卽位之年三月。今高麗國王曁瀋王。以父王遺令。召本國天台師。住持瑩原寺。重大匡慈恩君特賜定慧圓通知見無礙三藏法師旋公主其寺。旋公謂余曰。子鄕人。寺之故宜知之。盍爲之記。余惟先王以世皇外孫。逮事左右。荷天之龍。大德之末。與於定難。著勳帝室。甫及中年。脫屣王爵。專心釋敎。其所營塔廟造梵像。施內典供佛飯僧者不可殫紀。爲是寺也。壯其棟宇。豐其資儲。盖將俾佛者精修其道。壽君福國。而推勝利於無窮也。不十數年。主者不得其人。棟宇危而不持。資儲取以自利。皷鍾閴爾。香火蕭然。所謂脩道者何如。而王崇信之心又何如也。今兩王能承遺命。擇人畀之。可不謂繼志之孝歟。若旋公者。能體先王之志。不踐前人之爲。則所謂福田者。其基益堅。其利益廣。而無負其師之敎矣。余於是書。寺爲地五十畒有奇。附東偏者三畒。爲屋一百餘楹。買田良鄕爲畒者三千二十。在蘇州者三十頃。果園在房山縣百二十畝。凡爲費楮幣五十餘萬緡云。至元二年八月日。記。

京師金孫彌陁寺記
 佛氏之敎。布於中國。化誘於人者久矣。而其因果罪福之說。能有以動人之心。故自王公至於士庶。莫不奔走奉事焉。中奉大夫中尙卿伯顏察金公。謂其室浦海郡夫人孫氏曰。吾自大德初。入侍宮闈。一家蒙恩。迄今餘三十年。爵已高。衣食已足。雖夙夜畏愼以竭其力。顧乏才能。思所以報列聖之私者。其道無繇。宜莫如歸崇佛敎也。抑人之能致富貴者盖以宿因。今乘可爲之時。而不修善。其如後世何。廼以至順二年正月。刱佛宇於宛平縣之池水村。以弘其敎曰金孫彌陁寺。盖取兩姓及所求乎佛者名之也。其年八月。夫人歿。藏之寺北。以資冥福。其墓塋外地四十餘𤱈。悉與之寺。以給僧食。因捨家僮。剃度爲僧。主其香火。曰戒洪。曰戒明。自是公且感且悲。奉佛彌篤。今年秋。得疾。謀於繼室尹氏。出楮鏹五千。益其寺廩。使其子奉議大夫囊八都捴管朶兒赤請記於余曰。吾今老且病。恐不能久於斯世。願具本末而載之石。俾後之居是寺者無忘吾志。余不讀佛氏之書。不知所謂因果罪福之說。然其無內外彼此之別者心也。公之幼能孝親。壯能忠君。老乃事佛。圖報君親於無窮。其心可尙也已。是爲記。至元二年十月日。

興王寺重修興敎院落成會記
今天下廟食之尤盛者。釋氏老氏孔氏也。孔氏之廟。籩豆之事。則有司存。不敢干以私。盖報本而已。若釋老氏則其宮廟像設。無定制無常所。人無公私貴賤。皆得以事之。亦其求福者然也。本國地雖極東。而於西方之敎。行之最先矣。王城之南二十里。有寺曰興王寺。之內有院曰興敎。實文王之所創。而東方之巨刹也。寺火遷都之際。屢修屢毀。不能完復。至順庚午。華嚴諸師相謂曰。文王之刱是寺也。極其宏壯侈麗。而又廣其土田。贍其資儲。務勝於諸刹者。盖重吾法也。吾徒無事於世。而衣食於人。優游以卒歲。坐視院門之廢而不之修。是重吾過也。因約各捐囊鉢之儲。市材庀工。以新本院。又俾晶照，達幻二師走輦轂。以幹落成之會。後九年而院成。其殿堂廊廡撤故而新之者。以楹數之。得一百六十。其年夏。幻師以法會所需衣盂威儀之物。自都下歸。又蒙典瑞使申當住等奉太皇太后之命。降香幣用光佛事。秋八月丙戌。始開廣學會。爲日十五。爲衆二百。執事之人凡二百。王城內外士女之奔走供養者。不可勝計。香華供具。皆致其精。諷誦講論。必臻其極。如躬參九會而聽瞿曇之說。盛矣哉。會旣畢。幻師具顚末示余曰。始吾與照入京師。將以辦玆會也。照不幸早世。而吾能成之。且諸師之志。不可以不傳於後。請記之。余未嘗讀釋氏之書。不知所謂云云者。姑以儒言之。凡人之寒衣而飢食。就利而避害。又知綱常之懿禮義之正。而不爲禽獸之歸者。孰敎之而孰傳之然耶。盍思其本而報之乎。儒。學孔氏者也。視其廟學之廢。而慨然有動于心目者蓋寡。而釋氏之徒。有能孜孜化誘。新其官廣其業如幻師輩多矣。其不謂不負其師。吾不信也。爲其徒者當懋其師之說。初不計其道何如。是宜釋敎之盛行而求福者之日進也。其一會僧衆幷檀那名氏。具列于左。戊寅十月日。記。

金剛山普賢菴法會記
至元四年戊寅秋八月朔。有一沙門踵門而告曰。釋普賢菴主智堅也。元朝奎章公。於泰定間因事到王京。遂游楓嶽。訪諸蘭若。堅時脩葺本菴。公喜其奇絶。召堅而前曰。此山名天下。而山中勝地。此又爲之最。師姑督工。吾其爲檀越。公旣還朝。堅亦不出十餘年。至元丙子。本菴比丘達正入都。公見而喜之。出楮幣俾供伊蒲塞之饌。以緡計者五千有奇。因謂曰。師且將去。吾當續施。智堅已謂吾忘也。普賢至今在心目。師來自遅耳。其年。正師歸。以明年夏。肇開禪悅會。又以今年。益延緇流三百餘指施衣鉢。作大佛事。始于四月初八。終于七月十五。凡所以上壽一人。下福羣生者。旣盡其誠而致其極矣。於公之心。猶未已也。請記公之志。以告方來。余聞信之於人大矣。爲臣而無信。不能忠。爲子而無信。不能孝。未有無信而能爲人者也。公以道德節義。股肱天子。天下之人。顒顒然望其光希其澤者幾何。抑公之所以思布上恩。使天下之人皆得其欲者。亦猶惟日不足。而猶必踐十數年前之言。愈久愈篤。其爲信何如也。是知公之事君忠。奉親孝。歸佛誠。而能享富貴者惟信而已。余敢不再拜敬書。公名沙剌班。今爲奎章閣大學士翰林學士承旨。室奇氏。善敬翁主出。東韓名族。本國正順大夫左常侍奇轍。以其親而實幹玆會云。

春軒記
客造春軒。有問名軒意者。主人不答。客復進曰。氣播洪鈞。陽升交泰。物意得以發生。人心隨而舒暢。群卉花妍。百鳥聲樂。其光煕煕。其景融融。故取其如登春臺。如立春風者歟。曰否。元者天地生物之始。春者天地生物之時。仁者天地生物之心。其名雖殊而理則一。故取其疲癃殘疾得其養。昆虫草木遂其生。皆由此理者歟。曰否。無已則其溫乎。夏暑雨冬祈寒而秋慄冽。宜於人者非春之溫乎。客之所云。吾豈敢當哉。客笑而退。余方在座曰。有其德而不自居。惟君子爲然。余知主人胷次悠然。凡持己接物積中發外者。無非和氣也。盖浴沂風詠之流乎。其所取豈止於溫而已耶。客之問何晚也。遂索筆而書其語於壁。主人。完山崔氏文定公之後而文簡公之子也。博學強記。尤深於性理之書。東方文士之質其疑者皆歸焉。

高麗國江陵府艶陽禪寺重興記
至元庚辰秋。前成均司藝朴君出守寧海。過余辭。且曰。昔吾泰定甲子。葬先母江陵城北。旣葬。欲營佛寺。以追冥福。近墓得古廢寺。曰艶陽。經營迄今。廼克有成。奉佛有殿。居僧有堂。又屋其傍以處聖僧。上棟下宇。不侈不陋。吾又無子。齒將衰暮。且當盡捨所有奴婢田土。充其常住。永爲修心祝釐之所。觀今之世。嗜利之輩。見有薄產。紛然爭奪。奪人福田。爲己利窟。至使像設塵埃。院落荊棘者多矣。吾創若是。庶託文士。具其本末。鑱之于石。用戒後來而垂無極。又有四異。子能爲之記乎。余曰。唯唯。因訪其所謂異者焉。方其掘地而得銅器香火之具。其製甚古。雖無誌記。有名有數。釜以蓋承。皆若新成。一也。寺舊無井。若於遠汲。地又高燥。人謀莫及。偶於一日。默禱于佛。掘未及丈。寒泉涌冽。二也。癸酉之春。喪我先君。銅鑄地藏。以資佛恩。及其鑄鎔。適大雨風。忽復天晴。易以就功。三也。明年乙亥。火燎山丘。延及墓塋。幾燼松楸。欲救無計。慟哭號佛。天乃反風。卒以撲滅。四也。凡此四事。觀者異之。謂非宿因所値。孝誠所至。烏能如是也。余惟佛氏以慈悲爲心。拯濟爲事。人能篤於仁孝。其感應之妙。不啻影響矣。朴君之於父母。凡可以養生送死者。旣竭其力而盡其誠。猶以爲不足。則歸于佛。薦福於冥冥而無所不爲。其致異應宜也。盍爲君記之乎。後之居是寺者。當知朴君之志專專於壽君福國。汲汲於孝親利物。杜其爭奪。時其修葺。觀余之記可也。朴君名澄。江陵人。始以才名。貢有司登科第。曁仕。有廉能聲。累官至三品。江陵在新羅。或稱蘂國，鐵國。或稱桃源京，北濱京。入本國爲溟州。今陞府冠東界云。至元六年九月旣望。記。

高麗國天台佛恩寺重興記
特賜定慧圓通知見無礙三藏法師。大天源延聖寺，大報恩光敎寺兼高麗瑩原寺住持。福國祐世靜明普照玄悟大禪師。三重大匡慈恩君旋公。奉天子之命。來使本國。以至元戊寅秋。將還朝。邀余於所館之佛恩僧房。煮茗而言曰。昔吾延祐甲寅。在王京遘疾。藥療無效。廼禱于玆寺之藥師。其夜夢神人授靈丹服之。明日疾卽愈。因誓以死奉其敎曰。人患不誠。誠能動物。况于藥師之靈應乎。實自其年施財雇工。塑金色丈六幷二菩薩。繼新大殿以覆佛。廣堂廡以居僧。噫。今餘二十年。工始告畢矣。吾幸來而督成之。寺成而吾又去。宜載本末于石。而成吾之志。子爲吾記之。余惟佛氏之道至矣。其言宏闊勝大。而罪福之說。能有以動人之心。故其敎盛行於天下。而東方事之彌篤。人無智愚老幼。皆知有佛。凡死喪患難。動輒號之。謂非佛。若不能一日於世者。故佛刹相望。幾半於人家。然皆好於刱新。而折幢破礎。人莫之顧。本寺自光王時爲藥師道塲。邦家賴之。厥後燬于兵。小東而屋之。以襲其名。今幾百年。而公能闢舊址而新之也。抑世之爲塔廟。或丐錢於官。借力於民。因而有病國者。公則不然。竭其所儲。幷其己有。經營勤劬。磨以歲月。迄用有成。此其可書者也。公以衣冠貴胄。而能勇於謝世。旣而入中國。知名儒釋間。遂荷天眷而膺恩命。光耀宗門。名標國史。又承國王待遇之重。進階一品。俾冠僧流。眞所謂領袖萬僧者矣。人固有得意而渝其志者。公出入中外。榮寵如此。而居輦轂亦且十五年。其於扶持宗敎。興復玆寺。未甞一日忘于懷。此又可書者也。若夫土木之工程常事也則不書。寺不知刱於何代。舊名留岩。光王日齋。僧常有數。一旦少其一。邀於路。獨有形䫉醜甚者。姑致之座下。左右戱之曰。末比丘。勿說赴齋王宮。僧曰。爾亦勿言親見藥師。言訖。躡空而去。卒隱留岩井中。王於是大其寺而崇信之。始改其額。而國人相傳云。

刱置金剛都山寺記
海東山水名於天下。而金剛山之奇絶。又爲之冠。且以佛書有曇無竭菩薩所住之說。世遂謂人間淨土。天子之使。降香幣絡繹于道。而四方士女。不遠千里。牛載馬馱。背負首戴。供養佛僧者踵相躡也。山之西北有嶺。橫截峻險若登天然。人之至此。必盤桓休息。地旣僻。居民絶少。或値風雨。病于露宿。至元己卯。雙城捴管趙侯謀于山僧戒淸。卽其要衝臨道縣。買地數頃刱佛寺。爲祝聖道塲。春秋舟粟以飯出入者。散其餘山中諸蘭若。資冬夏食。歲以爲率。故揭名都山。侯之經營是寺也。令其境內僧徒曰。爲浮圖者吾知之矣。其不曰上報四恩。下濟三塗乎。若飢餐渴飮。絶學無爲者上也。勤勤講說。孜孜化誘者次也。髡而家居。逃賦而營產。斯爲下矣。僧而爲下。不惟佛氏之罪人。亦國家之游民也。爾旣不役於官。而又不吾助者罰。於是衆髡且慚且喜。爭執藝事以來。斧者斧之。鋸者鋸之。撲斲之塗墍之。侯輸家粟以食之。撤屋瓦以蓋之。不借民力。不日成之。工旣畢。使來請記其事。余雖不識趙侯。聞其賢久矣。凡爲事。當利於物而便於人。爲己而求福者末也。夫臨道一山之要害。故營是寺。以便其出入者。雙城亦一方之要害也。推是心以行其政。其便於人民者必多矣。近有東南邊民流入彼境。侯則詰責所由。拒而不納曰。爾無恒產。因無恒心。故流徙耳。人無恒心。焉往而能容哉。余於是益知趙侯之爲人也。敢不爲之記。侯名琳。甞入仕本國。從先王在都下五年。以功三轉大護軍。陞檢校僉議評理。今承家業。爲雙城等處軍民捴管。性好儒釋。不喜游畋。通詩書尙禮義。人以此多之。

重興大華嚴普光寺記
後百濟甄萱所都。今爲全州。州之南萬德山有寺。曰普光。寔自百濟爲大伽藍。演華嚴法。比丘中向少長是山。憫其寶刹將廢。慨然有重興之志。聞州人今資政使高公龍鳳知遇於上。性且樂善。以元統甲戌。航海西游。見於都下曰。公身生邊地而得志上國如此。豈非因果歟。盖前世之爲足徵于今。猶今之所植必有報於後世也。又曰。公昵侍帷幄。夙夜左右。跬步不能離。其寵光之渥。輿服之美。親戚朋友在鄕黨者莫之知。所謂衣錦夜行也。苟能於鄕黨。營立祠宇。上爲君祝壽。下與生靈同福。屹然爲一方歸仰之所。使人之見聞者咸曰某之所爲。則其爲晝錦。不旣多乎。公欣然曰諾。出楮幣如干緡。俾新本寺而置三藏。已而爲宰臣所惎。出居南服。向亦還山。以脩葺棟宇。祝公遄歸爲事。至正改元之前二月。黜斥權姦。更張政化。風霆發號。雷雨作解。公被賜環。眷顧益新。向又入都。公懲前之未卒志。加其費以督成之。仍與長資。存本用息。歲時轉藏。合前後所施以千計者二萬有五千。泥黃金新其色相者十五。縷白金餙其器皿者三十。凡爲屋一百餘楹。佛殿僧堂賓軒丈室。海藏香積威光潮音。翼以廊廡。繚以垣墻。門庭階戺。登降周旋。增損舊制。皆得其宜。始于丁丑春。成于癸未之冬。功畢之月。與山人旵淑等普集檀緣。大開華嚴會以落之。用衆三千。爲日五十。奔走士女供養讚歎。塡谷溢陵。難以筭數。向謂宜記本末。傳之後世。遂以高公之命。來求予文。謹按甄氏入本國餘四百年。寺雖刱於百濟。屢火于兵。碑記不存。不可考其歲月。或興或廢。迄至于今。必待高公。然後能復其舊。公生三韓之地。去京師五千里。夤緣會遇。廼能依日月之光。蒙雨露之恩。波及鄕國者多。其餘也又能張大佛事。祝釐報本。垂之罔極。豈偶然哉。夫春之耕者。秋必有穫。人以所見而不疑。至於佛氏因果之說。可獨不信乎。遂用其言而爲之記。

新作心遠樓記
向師之重興普光也。予旣記之矣。復作樓東北隅。問名於予。夫名由實立。命物以類。耳目所未接。而使強名之。所謂借聽於聾。求道於盲也。向曰。人生禀天地之氣。五行迭用而四時之宜不同也。冬而欲燠。夏而欲淸。深居以齊思慮。登高以舒心神。此常情而理然者也。今吾寺環四山。地卑且隘。入其境。如入環堵中。是樓之作。非以觀美爲。欲使夫居於斯客於斯者。當其溽暑蒸歊。草樹蓊欝。汗流被體而氣息如縷。或春花漫山。秋月滿壑。煮茗登臨。祛煩剔滯於胷中耳。子何拒之固耶。予甞聞學佛之徙。槁木其形。寒灰其心。惟慮山之不深。居之不僻。而爲外物所爍。故有面壁不顧者矣。有鳥窠其棲。岩竇其室者矣。若夫厭居之僻。敝大屋以侈之。嫌山之深。出高甍以壓之。時節陟降。自適自便。雖吾儒儉者且不爲。而佛者爲之乎。然樓旣成矣。而其請又廑。姑取地僻心遠之意以揭之。雖然。心之爲物。本無遠近彼此之殊。儒者以正。以之脩身。以至于齊家理國而平天下。佛者以觀。以之脩行。以至于見性成佛而利自它。要之誠不以以心觀心。以心正心。顧其存養如何耳。故先儒有非觀心論曰。心一而已。以何心而觀此心。旣以塞其請。因書其語。俾登斯樓者境與心會。因其名而求其義。且知吾儒之言非故相反。盖欲相發者也。若面勢觀覽之致。非所宜書。玆不及云。

京師糓積山靈巖寺石塔記
靈巖東峰石塔。前同知民匠捴管府事朴瑣魯兀大所藏舍利者也。舍利有塔。載於佛書。如釋氏在時。七寶制底從地湧出。佛滅度後阿育王所造。溢於西域而布於天下。至今幾千百年而往往猶有存焉者。朴君三韓人。入爲內侍。蒙恩旣久。思所以報上而利物者。以爲苟得佛舍利如一粟許。恭敬供養。其所謂無量福報可必也。心求不置。則得幾粒。奉持積年。已而曰。舍利隱見無常。隨人勤怠。今吾老矣。不藏於名山福地。後之人敬信者或不如我。則豈爲吾家有。乃募工作石龕如浮屠法。中心藏之。外八其面。刻諸佛像。請予文其事仍刻之。予聞佛者言。舍利梵語譯之。爲堅固。或有不信。以金石擊碎之。炭火焚銷之。金石炭火可破可滅。而粟粒自若也。蓋表其佛性也。朴君能得而有之。又能爲之所。使人瞻禮而同其福。此石可倒。而其所以報上利物之心。當堅固而不可破滅矣。是爲書。

趙貞肅公祠堂記
至正改元春。糓在征東幕。贊成事趙公與其姪平原君。持家傳來徵予文曰。先君貞肅公功在社稷。德垂後世。雖銘諸幽堂。而神道未有碑。家乘國史。人鮮得窺。恐久堙沒無聞。且先君甞於舍後作堂。爲燕居之所。因稱祗園。今欲於其中垂先君像。以時致祠。立圭石庭中。具刻功德。俾子若孫習聞佩服。無墜先志。無忘先訓。子其毋辭。予時方任滿還都。未有以應之也。今貞肅公之子三藏法師旋公住錫燕山。每見予。語及其事。且言雖學浮屠法。昊天罔極。恩何敢忘。其言益切而其請益廑。糓廼叙其大槩曰。天下之生久矣。一理一亂。近自唐家旣衰。五季大亂。遼金與宋。南北分裂。戰爭不息。生民之塗炭極矣。天開景運。聖人繼作。名臣輩出。一六合定羣志。同文軌變風俗。易曰。大哉乾元。萬物資始。其惟皇元乎。貞肅公生於太宗九年丁酉歲。時甫收汴蔡。天下幾定。而南征西伐。尙猶未已。本國雖已歸附。而制於權臣。寓都江華。述職不時。以致天兵壓境。此亦國步安危之機。人心向背之際。俗習遷變之始。而三韓之再初也。當是之時。夷夏始通。宣上德達下情。動資舌人。而公以能華言善辭令。拔擢飛騰。始則束帶立朝。與賓客言。終則尊主庇民。爲社稷臣。觀公之生。豈偶然哉。至元己巳。忠烈王以世子入覲。公實從之。甲戌。釐降帝女。令襲王位。其入對冕旒。歷陳利害。出負羈絏。備甞艱險。誅權姦以正名。復都邑以定國。使海隅蒼生。煕煕奠枕。迄至于今。繄公之功居多焉。初。朝廷所遣黑的。畜憾餙詞。欲事紛更。已誤天聽。耽羅，平壤之人。直隷內郡。反吠其主。與夫留屯將率之耗害者。尋皆罷去。其後流民及被掠爲遼瀋所敝者。悉使歸國。曁佞臣倡議再征日本。欲因軍興。蟊賊我邦。事得中止。皆由公汗馬專對之力也。凡王之遣公奏請也。趣召入見。慰撫良渥。所言未甞不允。世祖甞謂曰。汝非國人耶。何其敷對詳明。辭色擧止絶不類東人也。於戱。第其中興之功。無出公之右者矣。公諱仁䂓。字去塵。平壤郡人。考諱瑩。贈金紫光祿大夫樞密院副使。妣李氏。內園丞文幹之女。封土山郡夫人。夫人夢日入懷。已而有身。遂生公。生而穎異。不好嬉戲。稍長。知讀書。略通大意。卽去。從虎職。始由諸校。累遷將軍。知閤門事。御史中丞左承宣。四轉銀靑光祿大夫樞密院副使。再遷御史大夫太子賓客。由賓客陞金紫光祿大夫知門下省事。就陞平章侍郞。庚寅。特授嘉議大夫高麗王府斷事官。仍降金虎符。以旌其能。壬辰。加侍中。大德乙巳。再進判都僉議司事。丁未。引年乞退。錫功臣號。封平壤君。開府置官僚。國有大事。卽其家咨决焉。明年遘疾。子弟迎良醫入。公曰。吾結髮徇國。年踰七旬。官至一品。且死生有命。醫何能爲。時諸子赴都。唯忠肅侍側。囑之曰。欲理其國。先齊其家。詩不云乎。兄及弟矣。式相好矣。無相猶矣。汝家夥同氣。愼毋忿爭爲人所笑。待汝兄弟來。其具訓之以爲家法。四月二十五日。疾革。沐浴更衣。端坐而逝。國中士庶奔走哭泣曰。聞公平生正直。見其死。卽知其生矣。訃聞。王發天不憖遺之嘆。賻葬以禮。謚曰貞肅。妣夫人。司宰卿趙公溫呂之女。生五男四女。長男瑞。登科第。特授懷遠大將軍高麗副都元帥三司使。謚莊敏。次璉。官至中議大夫王府斷事官僉議贊成事。謚忠肅。次延壽。擢第春官。特授昭勇大將軍管軍萬戶三司使。次義旋。特賜定慧圓通知見無礙三藏法師住天源延聖寺兼住本國瑩原寺福國祐世靜明普照玄悟大禪師三重大匡慈恩君。次瑋。今爲重大匡僉議贊成事。長女適左承宣盧穎秀。次適江浙平章烏馬兒。次適大護軍白孝珠。次適戶部侍郞廉世忠。孫若干。元帥長男宏。及第。官至典校副令。次千䙫。第進士。今爲密直副使。次千裕。今爲元尹。女適安吉王也兒吉尼。次適判書金敬直。次適延德大君瑱。斷事官長男斯民。今爲郞將。次德裕。今爲奉訓大夫王府斷事官判典儀寺事。次允瑄。次普解。祝髮中天台敎選。女適萬戶權衡。次適右常侍金上璘。萬戶長男忠臣。今爲宣武將軍管軍萬戶三司左尹。次信。女適郞將金暉山。次適上護軍尹之彪。贊成事男興門。今爲少府尹。外孫若干人。長女男頉。今封慶陽君。女適判書許富。次適三司使金上琦。三女男忠㣧。今爲典理佐郞。女適上護軍李權。次適別將金五萬。四女長男孝臣。今爲三司左尹。次佛奴。今爲翊正司丞。女適護軍閔玹。曾孫以下甚衆。皆不載。公資明敏器雄偉。寡言語美風儀。接物寬和。執事剛方。弼亮四世。蔚爲元臣。性又好善喜施。尤篤於釋敎。刱淸溪佛寺。爲上祝釐。金書妙典。墨印海藏。繪塐梵像。不可勝紀。至於持家嚴。敎子以義。逮公未老。子孫多爲達官名士。布列中外。旣沒之後。咸遵家訓。孝友怡怡。人不間言。尸鳩平均。脊令急難。其不愧矣。凡人之情。日遠日忘。公沒殆餘三紀。而又圖所以不朽。而事亡如存者如此。是爲記。

大元高麗國廣州神福禪寺重興記
同知民匠捴管府事朴君造予言曰。吾弱冠辭親。宦于帝庭。自武宗之世。已承恩渥。洎仁廟繼極。以東宮舊臣。眷遇異常。當此之時。豈知思鄕里而慕父母乎。曩奉玉音。乘傳而歸。因覲省桑梓則先君已老矣。拊吾背曰。翁日夜願汝貴望汝來。汝豈知之。引至神福蘭若曰。是汝丱角所遊地。而鞠爲茂草者也。翁殫家之有。雖衣巾盡捨之。上爲君王祝釐。下與汝乞福。堂堂乎一大佛刹也。自爾迄今幾三十年。言猶在耳。不敢一日之忘。嗚呼。不惟生之。而敎養之。不惟思之于心。而又禱之于佛。是知父母愛子之心無所不至。而人能以父母之心爲心者。天下鮮矣。今先君下世。吾亦老矣。而神福之興未有紀。此不肖之嗣忘親之大者也。將買燕山之石。載其顚末。幷刻先君之言與吾鄕里昆季之名。歸置之神福之庭。俾後子孫知有吾父子而天性若此也。子爲我筆之。予聞之不能無感。凡急於富貴利達。而游宦萬里之外者。豈盡思其鄕里而慕其父母乎。且以吾東人言之。其高步禁闥。烜赫一時者。不爲不多矣。安知不有視鄕里知秦越。待親戚如塗人者哉。朴君一聞其親之言。慈孝之感。終身不忘。必欲刻之貞珉。傳之無窮。可不爲之書乎。寺在廣州。其刱始盖與州並興。興廢不常。今則奉佛有殿。居僧有堂。廊廡靚深。門庭敞達。據一州之勝地。而爲諸方之禪藪也。始于延祐甲寅。訖工于至治之末。山人永丘實尸其事。舊無常住。資朴君施良田。在州西村之烏山者一十五結。其夫人金氏施寶楮五百貫。以充供具焉。州於三韓。居諸牧之首。而朴氏又爲州大姓。自其祖守道以上。皆爲本州之職。長於一鄕。父諱堅。由中郞將引年致事。爲中顯大夫監門衞大護軍。年七十八。泰定甲子九月初二日。終于家。贈匡靖大夫密直司使上護軍。母張氏。封唐津郡大夫人。元統乙亥正月廿五歿。壽八十四。君有二兄二弟。伯孝眞。檢校別將。次璉。郞將。季天祐。不仕。次寬。知安山郡事。女弟適司醞令同正李注。孝眞三男四女。長純。次彌札實禮。今監門衞大護軍。宿衞輦轂。次脫怗木兒。女皆適士人。天祐三男。曰仁萬。曰平。曰文保。寬三女。皆適士人。孫男女及外孫甚衆不錄。君小字瑣魯兀大。武宗之初。奉旨入充內侍。帝常呼小瑣魯兀大。因賜爲名。初拜儀鸞局大使。再遷朝列大夫同知大都路北怯怜口諸色民匠都捴管府事。性愼重。旣知遇列聖矣。已而謙退。老於佛事云。

韓國公鄭公祠堂記
廟祀之制古矣。事其親者廟於家。事其聖且賢有功德者。廟於國若州閭。其制可考也。自漢而下。禮與時變。有以廟貌而易其神主者。有以薦福而廢其常祀者。於是乎家廟之外又有祠堂矣。然其報本追遠之心則一也。夫其功德有大小。故其報有厚薄。而其亨有久近焉。前徽政使鄭公之爲親作祠堂也。語其鄕人李糓曰。吾齠齔辭親。今已老矣。親今俱已下世矣。其反哺之情。負米之恨。庸可極乎。顧以不肖遺體。得備天朝內臣之列。官高祿厚。追贈三代。恩及九泉。玆欲構堂梵宮之側。像而祠之。以追其福而壽其祀。且列聖天子恩命。刻之貞珉。置之宇下。庶幾侈上之賜。而慰其孝思。子其爲我文之。此韓國祠堂之所由作。而記之所由述也。按禮曰。父爲士。子爲大夫。葬以士。祭以大夫。欽惟聖朝仁覆四海。孝治天下。以養人心。以作士氣。凡內外之臣自緋以上。皆得封贈父母。等而上之。其數極備。其有簠簋不飾。帷薄不脩者不與焉。雖父母妻室皆如之。於戱。旣推其恩。又責其行。所謂道德齊禮。其懲勸之意並行而不悖者歟。抑甞觀積善積惡。殃慶類至。若不在身。必在其子孫。或承家世祿。席寵籍勢。出擁千騎。入食萬錢。禍機一發。爰及後昆。或起迹白屋之下。致之靑雲之上。垂名於竹帛。致孝乎鬼神。夷考其由。非偶然也。今夫韓國之先。其功其德。雖不白於當時。而有子之貴。而能享其報如此。豈其所積致然耶。况徽政讀古人書。行丈夫志。律己以廉。處事以公。昵趨禁闥。高視搢紳。立身揚名。以顯父母。不其韙歟。韓國諱仁。姓鄭氏。高麗河東郡人。贈崇祿大夫遼陽等處行中書省平章政事柱國。追封韓國公。考諱性良。贈資善大夫河南江北等處行中書省左丞上護軍。追封榮陽郡公。妣匏氏。追封榮陽郡夫人。祖諱公允。贈中奉大夫嶺北等處行中書省參知政事上護軍。追封榮陽郡公。妣崔氏。追封榮陽郡夫人。媲夫人李氏。封韓國太夫人。男五人。長允和。官至正尹。次允琦。官至護軍。次禿滿達。卽徽政公也。次天佐。官至判內府寺事。次某不仕。女三人。孫男女若干人。初大德庚子。徽政生十一歲。以內侍從忠烈王入覲。因留事闕庭。成宗愛其穎悟。壬寅。詔入學齒胄。習書禮。旣通大意。命給事仁宗潛邸。至大己酉。拜典寶監丞官奉訓大夫。俄遷典瑞大監。洎陞監爲院。六轉爲使。加資善大夫攝利用監監金玉府。其被仁廟所以愛遇之。內臣無出其右。天曆初。移章佩卿。已而復使典瑞。又四遷光祿大夫徽政使延慶使提調掌謁司事。其在徽政也。孜孜以薦進賢能爲己任。故士論翕然歸之。糓甞爲屬官。得公之深。知公之詳。敢叙其大畧云。韓國年七十九。元統癸酉十二月十二日。卒于家。明年而䟽恩封太夫人。旣封之六年。至元己卯七月十九日卒。壽七十有四。又七年而作祠堂。時至正五年乙酉三月也。 주D001 飾 飭 

大都天台法王寺記
至正三年癸未春。法王寺成。榮祿大夫太醫院使趙公謁予記。其言曰。芬高麗永春人也。自昔至元癸巳選充內侍給事掖庭。以迄于今。伏見世祖皇帝神武不殺。能一天下。聖聖相承。休養元元。皆本於仁愛。故於佛氏慈悲之道。神契妙合。是崇是信。芬窃感慕焉。又伏思念。猥以微賤。過蒙上恩。今旣老矣。欲報末由。謹遵浮圖之法。開刱伽藍。上以祝一人之壽。追列聖之福。下以利生靈於無窮。其列本末。以圖悠久。將子是託焉。予惟爲臣之道。致身戮力。盡所當爲。若夫拳拳祝君之心。有出于不能自已。而亦有所不能爲之者。則歸之佛天。如斯而已。玆寺之所由作也。按佛氏之法。起自東漢。而其三韓地濱出日。西域之敎宜若後至。以今觀之。山川之間。竺梵遺迹。往往有先中國而爲之者。又其爲俗。凡事君事親養生送死。一以佛敎。人或不然。群恠而衆訾之。謂於忠孝有未盡也。吁。習俗之久。盖有莫本其所自者矣。今雖在輦轂之下。寺號高句驪者其刹相望。宜乎公之汲汲於是也。先是。有泉府使李公三眞。捨安富里第爲佛祠。名之法王。召鄕僧孜信者主之。後入權門爲馬埒。李欲得其直。別營它所而未能也。旣老且病。莫可奈何。聞公之爲。卽以屬之。俾爲檀越。公日訴其家。得其直之半。爲楮鏹者二萬五千。幷所自施萬五千。典瑞使申公當住所助七千。而買地于金城坊。仍屬孜信幹其事。已而李沒。公與夫人崔氏。又罄其服餙器皿可直錢者。先爲廊三面以僦人。次作殿其中以奉佛。信又示化。庚辰二月。請天台師一印主席。塑金色釋迦文殊普賢及天台智者像。以闡其所謂一心三觀之敎。事聞。中宮賜楮紙一萬相其費。明年。作堂東西。又作南廡。北折而接之堂。以寮其徒。中廡而門。以直三門翼殿左右。以位賓次。又明年。作丈室殿後室之東南。以居侍者。又其南。以厨香積以藏資儲。凡用楮幣爲貫十四萬有奇。屋爲間八十有餘。崇不至奢。卑不至陋。像設端嚴。金碧絢煥。威儀供具。寺所有者莫不畢備。其年十月。皇帝在西內。有進金字蓮經者。命藏是寺。中宮仍以香幣來。俾資諷讀。明年亦如之。盖所以崇重妙法。且嘉公勤於報上也。方役之殷。印師曰。吾徒旣仗佛力。衣食於人。而猶財檀施可乎。悉捐囊鉢之儲五千貫。同知民匠捴管府事朴瑣魯兀大，大府大監朱完澤帖木兒各施二千。資長明燈。鄕人好善者。約春秋率錢。聽誦大經。歲以爲常。始于甲戌。終于癸未。首尾十年。亦廑矣哉。甞觀塔廟者其成之難。毀之則易。雖大其居而足其食。後人業之而自利之。利盡而寺隨以亡。人知其然。猶踵爲而不已。毋徒曰吾盡吾心。吾竭吾力。後非吾慮斯可已。公之所以旣成是寺。而又鑱其事於石。其意有在也。後之居此者。宜致其思焉。寺故監察御史觀音奴所居。地方九畒。於經營之始。偶得片石舊屋下。有刻三字曰法王寺。公盖感其有宿因。因額之云。 주D001 以迄 以迄一本作式至 

大元贈奉訓大夫遼陽等處行中書省左右司郞中飛騎尉遼陽縣君趙公墓塋記
至正四年四月望。中政院使趙公使其弟利用少監完澤來曰。吾自武宗之時。入爲宿衛。俄從明皇于朔方。道里遼遠。庭闈之安否。久不相聞。洎扈駕南還則先人之墓木已拱矣。然猶縻於內職。壓於上命。未得匍匐拜掃。東望痛悼。迄至于今。今令吾弟歸。以致追遠之誠。且立石以識先塋。以表吾志。請子爲之記。予辭不能。且謂之曰。人子之事親。合於理而盡於心。斯謂之孝。盖養生送死。事之常也。愼終追遠。德之厚也。立身揚名。以顯父母。孝之終也。中政公之事親。可謂得孝之道歟。若夫養生送死。其昆弟姊妹皆足以爲之。而公以齠齔之年。離鄕里遠父母。高步輦轂之下。昵侍宮掖之中。旣而委身先帝。間開萬里。夷險十年。赤心一節。爲衆所知。故今上繼統。遹念先志。待遇益豐。官躋一品。恩及九泉。其視昆弟姊妹䂓䂓以口體之養爲孝者。爲如何也。郞中公諱公卓。高麗淳昌郡人。後從姻婭。移居水原府之龍城縣。年六十四。延祐己未。卒于家而因葬之。夫人金氏。封遼陽縣君。以土俗陰陽家法別葬焉。長男忽都不花。資善庫提點本國僉議評理。次中政公。名伯顔不花。由大府太卿。五遷榮祿大夫本國淳昌府院君。次少監。由承徽寺丞。三轉利用監本國僉議評理。長女適判司僕寺事金直方。次適大護軍長守。次適密直使朴仁守。嗚呼。善惡之報捷於影響。郞中之先世。皆隱不仕。而中政之忠孝之至。富貴之極如此者。豈偶然哉。墓在縣北古城山麓。山之周七八里。凡樵蘇其中。耕蠶其傍者。一視此石。則知公之忠孝。而敬恭之心。當油然自生矣。

大都糓積山新作羅漢石室記
至正甲申冬。大府太監朱完者帖木兒游西山。訪石室。其二竇東西相對。間可五丈。其北崖壁立。君謂居僧妙宏曰。自有宇宙。便有此竇。所謂天作地藏以遺其人者也。如作石佛像居之北崖。以朝二室之僧。且與室相稱。攸久足爲不朽之功矣。卽募巧匠。采白石而爲之釋迦世尊。左右補處。南面居中。而十六大阿羅漢以次分列焉。明年春。監隨路捴管府金鼎住見之曰。豈有其徒室處而其師露居者乎。又謀於宏。其崖而室之。其制方丈。厝其像於中。又接屋其前。以待風雨。煥丹碧以嚴餙。勤香火以瞻禮。怳若瞿曇和尙復生於耆闍崛山也。旣而二君請予紀。甞觀造像設者多範金鐵。餙之珠玉。守者或怠。輒爲人窃去鎖毀。力苟不足。乃用土木。其泥塑木刻。易至圮壞。幾於褻慢。豈如石像堅重簡質。且無後慮者哉。予又聞之。佛者曰。世界有成壞。謂之劫。夫自天地開闢。幾千萬年而釋氏生。釋氏沒今且數千年。而世界自若也。不知又經幾千萬年而世界之至於壞乎。予知夫此像此室當與此山相終始。而此山又與此世界同成壞。則二君之功。其可謂不朽歟。姑叙其事。以紀歲月云。

虛淨堂記
順菴三藏公扁其所居曰虛淨。客有問之者曰。公雖毀形。而有衣冠紈綺之習。公雖避名。而有國朝褒崇之號。出有九重異眷卿相貴交。入有儒釋賓友之歡。齋厨豐潔。軒戶淸幽。或禪誦之餘。焚香煮茗。左右圖書。商證古今。其遇興也。作字如斗。題詩滿紙。至於禮貌談笑。務適人情。和氣所薰。皆充然如有所得。客之好飮者輒醉以酒。如盧山故事。雖世之享富貴而稱好事者。未有以加焉。烏在其爲虛淨也。公笑而不應。其游稼亭李子從旁而對曰。客烏知其所謂邪。夫虗者宲之對。淨者穢之變。凡物之理。未有不從宲至虗。由穢卽淨者也。以人事言之。君臣父子。倫理之實也。居處服食。生養之實也。近取諸身。則形氣之實。身禮髮膚是已。情欲之實。聲利貨色是已。當其經濟一己之私。酬酢萬物之來。所以殄瘁其筋骸。憂焦其思慮。而橫結其恩讎者。不啻若膏火之煎。氷炭之交。膠㓒之合。其所以穢於淨者爲如何也。及其勢窮理極。萎然而隕。枵然而空。氷消而雲散。身猶不可得保。况外物乎。惟達人然後不囿於物。不拘於實。聽其自然而待其極。極則未有不變者矣。而其眞虗眞淨者未甞不在其中。公則其人也。抑甞聞之。公曰。人不可以不知本。安居而飽煖。非君之賜乎。則思衣食所自。如芒剌在背而鯁在喉。日用惟在祝釐耳。誘掖而成就之非師之恩乎。則以扶持宗敎。克復山門爲己任。事已乃已。生育劬勞非父母之德乎。則思所以報罔極者。堂而祠之。碑其功德而傳之無窮。又凡有所得。隨得隨施。若佛僧之供。經藏之餙。賓客之奉。日不暇給。去其多藏之穢。而歸之無盡寶藏焉。豈世之徒知滅綱常縛空寂者所可髣髴哉。故知公之不離世而能出世。不役心而能存心者。能不爲物所化而已。是則珍奇不能奢。患難不能惑。聲色不能淫。何適而非虗淨耶。若曰。無物然後爲虗。無垢然後爲淨。必欲遠城市忍飢寒。䂓䂓用力。汲汲脩心。予知其去道愈遠也。旣以語客。因書于屋壁。

小圃記
京師福田坊所賃屋。有隙地。理爲小圃。袤二丈有半。廣三之一。橫從八九畦。蔬菜若干味。時其先後而迭種之。足以補塩韲之闕。一之年。雨暘以時。朝甲而暮牙。葉澤而根腴。旦旦采之而不盡。分其餘隣人焉。二之年。春夏稍旱。瓮汲以灌之如沃焦。然種不苗。苗不葉。葉不舒。虫食且盡。敢望其下體乎。已而霪雨。至秋晚乃霽。沒溷濁冐泥沙。負墻之地皆爲頹壓。視去年所食。僅半之。三之年。早旱晚水皆甚。所食又半於去年之半。予甞以小揆大。以近測遠。謂天下之利當耗其大半也。秋果不熟。冬闕食。河南北民多流徙。盜賊窃發。出兵捕誅不能止。及春。飢民雲集京師。都城內外。呼號丐乞。僵仆不起者相枕籍。廟堂憂勞。有司奔走。其所以設施救活無所不至。至發廩以賑之。作粥以食之。然死者已過半矣。由是物價湧貴。米斗八九千。今又自春末至夏至不雨。視所種菜如去年。未知從今得雨否。側聞宰相親詣寺觀禱雨。想必得之。然於予小圃。亦已晚矣。不出戶庭知天下。斯言信不誣。時至正乙酉五月十七日也。

高麗國贈匡靖大夫密直使上護軍朴公祠堂記
有元朝列大夫同知大都路諸色民匠都捴管府事朴君瑣魯兀大。旣爲其先人作神福寺重興碑。又繪其父母像。堂而祠之。以寓追遠之誠。然不於家而必於是寺者。盖將資冥福於無窮也。君謂余曰。嘗聞儒者言。生事之以禮。死葬之以禮。祭之以禮。可謂孝矣。吾自幼辭親。遠官中國。定省之不知。甘旨之不問。則於生事之禮。可謂後矣。吾眤侍宮掖。父母之喪。未得匍匐奔走。死葬之禮。可謂闕矣。凡今家廟之制廢。而薦福之說行。其於祭禮。亦可謂未盡矣。每念至此。未甞不䀌然痛傷也。吾雖欲自致。而又無後。誠恐先人之祀之不壽也。是用作斯堂。又捨田之在鄕里者。爲結十二有奇。歲收其入。永爲時事資。俾吾兄弟子孫無忘焉。子爲吾文之。余於朴君之事。已詳書于神福之石矣。玆不復云云。但記其言。幷載其田之四至于碑陰。且爲朴君。告其兄弟子孫曰。兄弟同氣也。兄弟之子猶子也。則視朴君猶父也。父之言其可忽諸。凡人子之於父母。若朴君者亦足爲孝矣。其訓而子若孫俾無忘其言。而無墜其功。則此堂不爲虗設。而子子孫孫孝悌之心。可以油然而生矣。至正六年歲次丙戌上元日。記。

寧海府新作小學記
禮州小學。掌書記李天年之所作也。李君旣佐府。見諸生曰。本國鄕校之制。廟學同宮。幾乎䙝矣。而又引諸童子。使之群聒於大成之庭。其爲䙝益甚矣。乃與諸生謀於父老。卜地於府之東北。役以農隙。不日而成。當中而殿。以垂魯司冦之像。左右爲廡。以爲擊蒙之所。迺廊迺垣。旣輪旣奐。於是擇諸生之稍長者爲之敎誨。君日一至。考其勤慢而勸懲之。雖祈寒暑雨。不敢或怠。由是凡民有子口可離乳者。莫不就學焉。居一年。君捧牋賀丁亥正旦。旣至京。敎官有闕。權補成均學諭。一日。塗遇寧海諸生之應擧赴京者曰。而府之小學。其䂓已成矣。但其屋宇。苟非時葺。則易至於頹壞。子宜託好文者。錄其始末而示諸後。使無墜成功。諸生遂來求余記。余惟本國文風之不振也久矣。盖以功利爲急務。敎化爲餘事。自王宮國都以及州縣。凡曰敎基。鮮不廢墜。李君乃能留意於斯。可謂知所先務矣。獨不知小學之䂓當讀何書。當隷何事。若曰習句讀斯可矣。何必問洒埽應對進退之節。工篇翰則足矣。何必學禮樂射御書數之文。此乃鄕風村學耳。予爲諸生耻之。諸生勉旃。其屋宇之廢興。當有任其責者。玆不論。至正七年五月旣望。記。

神孝寺新置常住記
至正己丑春。神孝法師修公謁予曰。吾自幼託迹于玆。今已老矣。昔我忠烈王重興是寺。於斯時也。田租之歲入不貲。檀家之日施相繼。庫儲充溢。厨供豊潔。推其齋餘。日活窮人不知其幾。洎王之棄世。十年之間猶自若也。其後十餘年。田入歲削。檀施日减。居僧始病其不足矣。又其後數十年至于今日。則庫人報其米盡。厨人告其粥罄。居僧奔走乞食。日不暇給。散而之它者十之四五也。吾不忍坐視。迺捨囊鉢之儲。得布爲五綜者一百五十。幷諸檀所施三百餘疋。米若干拾碩。以爲新置常住之本。切欲存本用息。以圖久長之利。以補匱乏之需。迺謂主者曰。衆流成海。群輕折軸。安知此物月增歲益。以成無盡藏乎。仍約之曰。置玆泉本。將以周急。苟有所急。未免權借。隨卽歸還。毋令虧損。待其漸積。布至于五千。米至于十百。然後方可破用。約已成矣。乞誌于壁。以示後人。無忘吾言。余與師舊。敢以爲辭。雖然。前人作之。後人述之。前人成之。後人守之。前人後人。必須兩身而一心。異時而同力而後可也。作之成之已有吾師。述之守之不知何人。如不得其人。雖丁寧反復。徒爲虗文耳。此記不作可也。師曰。吾於後人。亦何敢保。然則如之何。曰。有佛天在上。當質之爲證。後之人或之違者。必有陰誅耳。余笑而諾。於是乎書。是年淸明節。記。

舟行記
己丑之歲仲夏旣望。自鎭江圓山夜半登舟。泝流至龍淵。天猶未明。已有松亭田居士與林州潘使君候于岸上。與之俱行。折旋而北。晚泊古城。明日。至扶餘城落花岩下。昔唐遣蘓將軍伐前百濟。扶餘實其故都也。時被圍甚急。君臣棄宮娥而走。義不汙于兵。群至此岩。墮水而死。故以名之。扶餘監務設食于岩隈僧舍。日已午。解纜而小西。則有磯石窮然。其下淵澄。深不可測。唐兵旣至。隔江而陣。欲渡則雲霧晦冥。不知所指。使覘之。云有龍穴其下。衛護本國故也。唐人用術者計。餌而取之。龍初拒而不上。竟力致之。石爲之刳。今有深廣尺餘。長僅一丈。自水際達于石頂。若斲而爲之者。謂之釣龍臺。自臺而西五里許。江之南岸有僧舍。曰虎岩。岩石壁立。寺負岩。岩有虎迹宛然若挐而上者。岩之西有斷崖千尺。崖頭曰天政臺。盖百濟時得與天通。每當用人。書其名置臺上。君臣具袍笏列伏于北岸沙渚以侯。侯天點其名。然後取而用之。土人相傳如此。自虎岩步至其臺。臺無遺址。惟石聳于半空耳。此所謂扶餘之四詠。一方之勝境。而好事之人不遠千里而至者也。余鄕去此才六十餘里。自少經過又非一再。而不曾寓一目焉。頗自謂不好事。今乃當農月。載歌舞盛賓客。供給將百人。往還踰三日。其爲好事何如也。雖然。史失其事。又無碑紀可考。而事亦近恠。土人之言。不知信否。况凡所見。多不及所聞。余因記之。以爲後來好事者之戒。且志余過云。

東遊記
至正九年己丑之秋。將遊金剛山。十四日。發松都。二十一日。踰天磨嶺宿山下長陽縣。去山三十餘里。蓐食登山。雲霧晦冥。縣人言遊楓岳者。以雲霧故不見而還。比比有之。同遊皆有憂色。默有禱焉。距山五里許。陰雲稍薄。日光穿漏。及登拜岾。天朗氣淸。山明如刮。所謂一萬二千峯。歷歷可數也。凡入此山。必由此岾。登岾則見山。見山則不覺稽顙。故曰拜岾。岾舊無屋。累石爲臺。以備憩息。至正丁亥。今資正院使姜公金剛奉天子之命。來鑄大鍾。閣而懸之于岾之上旁廬桑門。以主撞擊。屹然金碧。光射雪山。亦山門一壯觀也。未午。到表訓寺小憇。有一沙彌導以登山。沙彌言東有普德觀音窟。人之隨喜必先於此。然深且阻。西北有正陽菴。是我太祖所刱。而安法起菩薩尊相之所。雖陡高而稍近可上。且登是菴則楓岳諸峯。一覽而盡。余謂觀音菩薩何所不住。余所以來者。盖欲觀此山之形勝耳。盍先往乎。於是攀緣而登。果如所言。甚愜來意。欲往普德則日已向晚。且不可留山中。遂由新林，三佛諸菴。沿溪而下。暮抵長安寺宿。翌早出山。自鐵原至山三百里。則距京實五百餘里也。然重江複嶺。幽深險絶。出入是山。其亦艱哉。甞聞此山名著佛經。而聞于天下。雖絶遠如乾笁之人。時有來觀者。大抵所見不如所聞。東人遊西蜀峨眉，南越補陁者有之。皆言不如所聞。余雖不見峨眉，補陁。所見此山。實踰所聞。雖畫師之巧。詩人之能。不可得其形容之髣髴也。二十三日。自長安寺度天磨西嶺。又至通溝宿。凡入山者由天磨二嶺。登嶺則望山。故踰嶺入山者。初不以絶險爲虞。自山而踰嶺。然後知其爲艱也。西嶺差低。登降三十餘里。陡甚謂之髮斷。二十四日。至淮陽府留一日。二十六日。踰鐵嶺關宿福靈縣。鐵嶺。國東之要害。所謂一夫當關。萬夫莫開者也。故嶺以東江陵諸州。謂之關東。至元庚寅。叛王乃顏之黨哈丹等賊。奔北而東。自開元諸郡闌入關東。國家遣萬戶羅裕等。領其軍防護鐵關。賊劫掠和登以西諸州人民。至登州。使登人覘之。羅公聞賊來。棄關而走。故賊如蹈無人之境。一國洶洶。人被其害。登山城入海島以避其鋒。至乞師天朝。然後乃能殲之。今余所見鐵關之險。誠使一夫當之。雖千萬人仰而攻之。不可以歲月得入也。羅公眞小膽哉。二十七日。到登州留二日。今稱和州。三十日。早發和州。自鶴浦口登舟入海觀國島。島去岸十里許。入自西南隅。水際白沙如練。其上平地五六畒。形若半壁中有屋基。人言浮圖者所居也。其上山圍若玦。勢不甚高。蔓草覆之。又無樹木。視之一土坡也。舟而小西。崖岸稍異。其崖石則皆方直。櫛比而壁立。其岸石則皆平圓排列。一面可坐一人。然不整齊也。行數百步。其崖高可數百尺。其石白色方直。長短若一。每一條其頂。各戴一小石。若華表柱頭者。仰面而視。可竦可愕。有一小窟。撑舟而入。漸窄不能容舟。視其窟。深不可測。其左右束立之石。如外面更整齊。其上石脚下垂者。皆平正如覆棋局。若一鉅而斷之者。以此觀之。則非惟外面如此。盡一島乃一束方石條也。其窟嶄岩。使人魂悸不可久留。回舟而北。又有一面如圍屛者。捨舟而下。徘徊攀緣。大槩石與窟無異。而崖不甚高。其下稍平易。其圓石排列者可坐千人。遊觀者必憇息於此。有人留飮。慮其風作。且非烟火食者所住。傍崖而東南又行數百步。崖石稍異。作方鐵網。盛水磨小圓石。長五六十尺。一條若一條。一面皆是。人謂鐵網石。此其國島之大槩者也。若夫奇絶恠異之狀。非筆舌所可髣髴也。誠不知造化者何以至于此極也。旣還浦口。擧酒相賀。一以獲覩勝境。一以風浪不作也。自浦口棹舟而入所謂鶴浦者。登元帥臺。百頃澄湖。一螺孤嶼。亦一奇觀也。旣晚不可留。至縣館宿。九月朔。踰歙谷縣東嶺。欲入穿島。問其狀。島有竇通南北。風濤相透而已。然自穿島絶海而南。可往叢石亭。其間八九里。又自叢石絶海而南。可往金蘭窟。其間亦十餘里。舟中勝景不可言也。是日。微有風不可舟。故不入穿島。沿海邊至叢石亭。通州守沈君相侯於亭上。所謂四仙峯者。其石束立。其條方直。大槩如國島。但其色黑。其崖石亦參差不正耳。自其上臨視之。四峯離立峭拔。斷崖嶔崟。臨東溟萬里。對西嶺千重。宲關東壯觀也。舊有碑在崖上。今不見遺跌在耳。又於東峯有古碣。剝落磨滅。無一字可識。不知何代所立也。人言新羅時有永郞述郞徒南四仙童者。與其徒三千人遊於海上。此碑碣豈其徒所立者耶。亦不可得考也。臨四仙峰有小亭。置酒其上。日已晚。至通州宿。通古金蘭縣。故城北隅有石窟。人言金蘭窟。觀音菩薩所住之處。明日。乘舟並岸而入。望見之微若菩薩形像立於窟中。以其窟深且狹。故不可入。操舟者曰。吾居於此久矣。自元朝使華本國之卿士仗節剖符於方面者。下至遊觀之人。無問貴賤。必欲來觀。每令吾舟而導之。吾實厭之。甞操小刳木獨入窟中。窮而後止。別無所見。以手捫之。一面蘚石耳。旣出而回視之。則又髣髴其形像焉。噫。吾之誠有未至歟。抑其思想所致。若所謂思成者歟。余聞之。頗有頷焉。窟東有石池。人言觀音浴處。又有岩石蔟蔟。方寸其大。多至數畒皆欹側。人謂痛足岩。盖觀音菩薩足踏而痛。岩爲之欹側也。自金蘭至林道縣宿。初三日。到高城郡。由通州至高城。一百五十餘里。實楓岳之背。其山嶄岩險絶。人謂外山。盖與內山爭奇恠。其東南有楡岾寺。寺有大鍾與五十三佛銅像。人言新羅時五十三佛乘此鍾。自西天竺泛海而來泊高城海岸。旣又至楡岾而止焉。高城南有憇房村。宲山麓也。由憇房陡上六十里而至楡岾。余始與同遊之人約。必至楡岾。觀所謂鍾與佛像者。行旣遠路且險。馬皆瘡背病蹄。或有落後者。故不復登山。初四日。早起至三日浦。浦在城北五里許。登舟至西南小嶼。窮窿一巨石也。其頂有石龕。龕中有石佛。俗所謂彌勒堂也。其崖東北面。有六字丹書。就視之則兩行行三字。其文曰。述郞徒南石行。其述郞南石四字則明甚。其下二字。稀微不可識。昔州人苦其供給遊賞者。斲而去之。深至五寸許。字畫不滅。今其二字不明者盖以是歟。旣而回舟登四仙亭。亦湖中一島也。徙倚環視則所謂三十六峰影倒湖心。湖可百頃。澄深瀰漫。宲關東勝境。亞於國島者也。時無郡守。其州吏開小酌。不可以獨飮。命舟而出。人言此湖爲四仙所遊。三十六峯峯有碑。胡宗旦皆取而沉之。今其跌猶存焉。胡宗旦者。李昇唐之人也。來仕本國。出巡五道。所至輒將碑碣。或刮去其字。或碎或沉。至於鍾磬。有名者皆鎔鉄以塞之。使之不聲。若於寒松，叢石亭，三日浦之碑。鷄林府奉德之鍾之類。可見也。四仙亭。朴君淑眞存撫時所置。座主益齋先生爲之記。自三日浦渡城南河。過安昌縣亭宿明波驛。初五日。宿高城留一日。初七日。主人小酌仙遊潭上。過淸澗驛。登萬景臺小酌。宿仁覺村舍。初八日。泛舟永郞湖。日晚不得窮源。到洛山寺謁白衣大士。人言觀音菩薩所住。山下石崖有竇。是觀音所入處也。晚至襄州宿。明日重九。又有雨擧菊觴於樓上。十日。宿洞山縣。有觀瀾亭。十一日。宿連谷縣。十二日。江陵存撫使星山李君侯于鏡浦。方舟歌舞中流。日未西。上鏡浦臺。臺舊無屋。近好事者爲亭其上。有古仙石竈。盖煎茶具也。與三日浦相甲乙。而明遠則過之。以雨留一日。出江城觀文殊堂。人言文殊，普賢二石像從地湧出者也。東有四仙碑。爲胡宗旦所沉。唯龜跌在耳。飮餞于寒松亭。亭亦四仙所遊之地。郡人厭其遊賞者多。撤去屋。松亦爲野火所燒。惟石竈石池二石井在其旁。亦四仙茶具也。由亭而南。有安仁驛。日已西。不可踰嶺。遂留宿。明日。早發過驛。東峯甚險。至燈明寺觀日出臺。遂並海而東。憇于江村。踰嶺宿羽溪縣。十二日。宿三陟縣。明日。登西樓。縱觀所謂五十川八詠者。出至交柯驛。驛去縣治三十里。於十五里臨海斷崖上有元帥臺。亦絶景也。小酌其上。遂宿驛舍。十八日。宿沃原驛。十九日。到蔚珍留一日。二十一日。早發蔚珍。縣南十里有聖留寺。寺在石崖下長川上。崖石壁立千尺。壁有小竇。謂之聖留窟。窟深不可測。又幽暗。非燭不可入。使寺僧執炬導之。又使州人之慣出入者先後之。竇口狹。膝行四五步。稍闊起行。又數步則有斷崖可三丈。梯而下之。漸平易高闊。行數十步。有平地可數畒。左右石狀殊異。又行十許步有竇。比竇口益隘。蒲伏而行。其下泥水。鋪席以防霑濕。行七八步稍開闊。左右石益殊異。或若幢幡。或若浮圖。又行十數步。其石益寄恠。其狀益多不可識。其若幢幡浮圖者益長廣高大。又行四五步。有若佛像者。有高僧者。又有池水淸甚。闊可數畒。中有二石。一似車轂。一似淨缾。其上及旁所垂幡盖。皆五色燦爛。始意石乳所凝。未甚堅硬。以杖叩之各有聲。隨其長短而有淸濁若編磬者。人言若沿池而入則益奇恠。余以爲此非世俗所可䙝玩者。趣以出。其兩旁多穴。人有誤入則不可出。問其人窟深幾何。對以無人窮其原者。或云可達平海郡海濱。盖距此二十餘里也。初慮其熏且汙。借僮僕衣巾以入。旣出。易服洗盥。若夢遊華胥。蘧然而覺者。甞試思之。造物之妙。多不可測。余於國島及是窟益見之。其自然而成耶。抑故爲之耶。以爲自然則何其機變之巧如是之極耶。以爲故爲之則雖鬼工神力窮千萬世。而亦何以至此極耶。是日到平海郡。未至郡五里。有松萬株。其中有亭曰越松。四仙之遊偶過於此。故名焉。平海郡者。江陵道之南界也。北自鐵嶺。南盡平海。盖一千二百餘里也。平海以南則慶尙道之界。予甞所往還者。玆不錄云。

寧州懷古亭記
至正己丑之閏。余自韓道寧以如京。其守成君乞名州亭曰。昔我太祖將征百濟。有術者言。若於王字之城三龍爭珠之地。築壘觀兵。則統三爲王。可立待也。廼相風水。廼營此城。駐軍十萬。卒能取甄氏焉。其屯營之所曰鼓庭。郡乘所載者如此。舊有亭在鼓庭俯官道。所謂爭珠之勢實在宇下。而王字者乃其山形也。吾病其亭廢陋。且失其名。今已撤舊擴而新之。幸名之。使人知此亭之作非苟然而已。余鄕距此僅餘三百里。其經過者固亦屢矣。寧之爲寧。余知之矣。民無定業。吏無定居。奚暇理亭榭哉。丙戌之春。奉使而來。時則有李君龜乙爲之守。化草䒹以成田。芟荊棘而開道。余知其良吏也。去歲秋。又覲省而歸。則今成君爲政且半年矣。視李君之理。殆過之。下車數月。盡得民情。利則興之。害必務去。劭農勉學。均科救荒。以次而擧。民旣脫服則出令曰。而知而生之所自乎。此乃興王之地。故太祖之神宮在焉。今其殿宇圮陊。上漏旁穿。無以妥靈。敢曰顧享。爲人而不知報本。是不虔也。舘舍公廨。所以奉賓客嚴官府也。今皆荒廢不理。是示其慢也。不虔且慢。則有常憲。非惟守土者之責。雖爾人民。亦安得逭其誅。皆曰惟命。於是擧一邑之人。無問豪強。戶役而均程之。度材陶瓦。先新神宮禮殿齋房。一皆輪奐。乃安神棲。乃肅祀事。次及館廨。且脩且作。且勸且董。期以今年農隙。必欲訖工。無一不完者。適聞國家新政。當先除吏。乃曰。吾將去汝。且可休工。最其材瓦之數。書而藏之。且戒主者。毋有所失以待新官。以畢吾志。旣又謂玆亭據一州之勝。當四達之要。不可不作。剋日而成。噫。成君以此州有祖王之遺愛。進瞻肖䫉。儼然創業之姿。克敬克悚。退游鼓庭。杳爾行軍之迹。永懷永慕。敢不竭其心力。以報本復舊爲務乎。故其施爲如此。余故以懷古名其亭。亭之作雖小不足書。然因是可見其餘。故幷記之。成君名元揆。昌寧人。東韓名家東菴之外孫。是月初九日。記。

韓州重營客舍記
至正己丑秋。雨甚。馬山客館南廊壞。雨旣霽。農亦隙。州人欲修之。郡守朴君曰。非惟南廊。雖廳廡幾圮陊。盍一擧新之。州人謂地不產材。尋尺之木。於它山百里外取之。而又居吾土者多蔽于權豪。誰肯爲吾役。君曰。第爲之何有。且曰。不去舊屋。人將不力則一朝而盡撤之。州人始疑且憂。君廼量吏才。其能者。則畀之大屋而多其夫。拙者少之。旣分幹之。則令之曰。古人云。以佚道使民。雖勞不怨。今爾之所以衣食玆土。而無無聊之歎者。皆上之賜也。凡賓客之來。大則布天子之德音。小以頒國令而邦本是恤。則玆館宇之設。其究爲民也。今者之役。非佚爾之道歟。况其故制觕樸。且將頹壓。無以奉使華而聽詔令。郡守惟不敬是懼。安敢怠。敢違者罰。於是籍戶出夫。唯免老稚。航海取材。不憚險遠。率錢而助。簞食以餉者磨其肩。役以其年之閏。纔數閱月。廳房廊廡。結構旣周。時方寒沍。不可塗墍。姑令寢工。迨明年春仲。功將告訖。不高不庳。以稱面勢。不侈不陋。以適時宜。始之疑且憂者終焉悅服。昔之豪橫。今役頤指。又以爲州官視事之堂。架書庫藏之所。不可以不作。䂓畫已定矣。君適代去。州人茫然如失怙恃。君亦能哉。余少長鄕里。知民之禍福實繫于守令。於吾鄕益見之。比在輦轂。聞吾吏民往往竄伏。而邑塗荊棘。賓客無所歸。郡守莫知所爲。懷印而去。余喟然曰。此非獨吏民之罪。守土者亦不得逃其責。丙戌之春。奉詔而歸。時則有李君資爲政。伊始馭吏臨民。俱有條法。一境之人。拭目成效。曾未半歲。召官于朝。李君自長繼政益勤。知無不爲。則曰。國制守令之居。謂之公衙。此州之守。無所於寓。寓於民家。何以州爲。命其州吏。分曹部役。不日而成。又將館宇。以次脩葺。俄以家艱去郡。朴君之至。能兼二李之才。數年之間。利興害除。事集民和。實非前日之韓山也。又能待人以誠意。接賓無惰容。至於供需之物。牀褥什器之微。皆致完潔。然其取足於公帑贓物。而無一毫歛及於民。故其聲譽藹然冠於一方。余鄕人也。慈侍之余。幸獲見聞。今因館舍之作。略書大槩。噫。自今踵君者。一以君爲法。而功之未完。事之未已者。卒能成之。則不憂不爲良吏矣。君名時庸。字道夫。密城人。由科第任文翰。拜監察糾正。例出爲州云。庚寅三月日。記。

淸風亭記
至正己丑夏四月。覲省還鄕。行次樂生驛。廣牧白君和父走書而邀之。且曰。官舍之北。得古淸風亭基。作四柱屋。實一州之勝。請記之。余行忙姑復之。曰後當如京。可一至而寓目焉。爲記未晚也。明年至廣則白君已召還。而李君某代任半歲矣。時方酷熱。氣息如縷。乃登所謂淸風亭。倚柱而披襟。精神淸爽。毛髮蕭颯。如蟬蛻溷濁而出乎塵埃之外。李君置酒從容言曰。四柱之制。簡則簡矣。朝夕陽暉。東西雨脚。坐客病焉。余翼其兩旁。而作南榮各五尺。北亦如之。稍廣且深。旣圬而將丹碧之。而子適至。盍擧觴落之。而書歲月以志。余旣許白君矣。乃問亭之廢幾年。而父老無有知之者。則今之起廢實同於刱新。春秋書作。有謂不宜作者。又謂魯長府何必改作。聖人垂敎之意微矣。余觀廣之爲州。三面皆高山。北雖曠遠。地勢夷下。公廨民居。如在井底。賓客之來。寧病于卑陋。而不知跬步之間有此爽塏。則此亭之作。當不在貶例。余於是書。若夫淸風之義。白說盡之。余不復贅。白君同年。李君執友。爲政俱有廉勤聲。庚寅仲夏。記。

大都大興縣重興龍泉寺碑
至元三年四月朔。典瑞使申公當住謂予曰。頃奉太皇太后之命。重興龍泉寺之佛殿。買施之田。俾收歲入。資長明燈用託佛乘。爲皇帝太后皇后太子祈天永命。集于休祥。仍命高麗戒明禪師主其寺。乞次本末以示方來。余甞知遇於申公。重違其請。廼摭而叙之曰。佛氏之道。行於天下者久矣。迨我聖元。奉事彌謹。恭惟太皇太后夙尊是敎。自文皇晏駕之後。尤切歸崇。供佛飰僧。惟日不足。而凡張皇佛事。悉委之申公焉。公昵侍帷幄。久承寵眷。孜孜奉佛。圖報上恩。所謂上有好者。下必有甚焉者歟。玆寺之修。雖其微者。亦不可不書也。寺在大興縣之崇壤南鄕。距縣治八十餘里。不知刱於何代。有圓哲法師者重營之。今之佛殿六楹。實金大定二十三年之所立也。國初。燼於兵而佛殿獨存。盖有劉氏塑法報化三身。文殊，普賢，四智菩薩。觀音大士三千六化之像。有禱輒應。殿之不災。豈其靈異也。哲師示寂於泰和末。厥後祥登，德因，智改相繼主之。寺舊有田六百畒。今所施者二百畒。以其有是也。好利之徒務爲爭奪。延祐丁巳。有顯琛，顯進者。以寺歸之站班達法師。已而師還西域。屬中政院使李信爲外護。李公爲琛，進。新丈室僧房香積之厨。且將新其殿宇。適以事去。託之申公與其姪僉湖北道廉訪司事崔伯淵。申公謂僉事之子戒明曰。吾甞父事中政公。而師又公之親。新是寺而以師主之。是能成公之志矣。於是承內旨。施楮鏹四萬五千以重興之。時站班達之法嗣永古魯崇站八灌來自西域。將復居之。聞申公之爲。欣然志合。捐泉幣八千貫相其費。而不有其寺焉。噫。哲師之重營也。集檀家之施。罄衣鉢之儲。爲山門久遠之計者爲如何也。師沒數百年。居是寺者。惟知爭利。而未始有任興復之責者。有如李公倡之於前。申公和之於後。定主席以杜爭端。而戒明師又克尸之。新其室而豊其資。永爲甲乙之傳。使山門有賴。佛事重光。是又可書也。予聞佛者以虛無爲宗。慈悲不殺爲敎。其言曰。諸惡莫作。衆善奉行。盖其爲敎雖不切於世治。苟能推廣是心。使一世之人皆知好善惡惡。躋于仁壽之域。則豈曰小補之哉。此佛道之所以久行於天下歟。是宜銘。銘曰。先王立敎。惟道之中。禮導刑驅。莫牗顓蒙。佛氏之說。妙有眞空。慈悲化誘。鮮有不從。緜歷漢唐。其敎日豊。聖元有興。是信是崇。塔廟相望。夷夏攸同。燕山之陽。易水之東。寶刹將倒。居僧廼恫。惟皇太后。夙慕玄風。出錢內帑。俾立新功。孰尸厥事。允也申公。公居內列。克謹克忠。昔事文皇。寵遇中宮。乾坤洪造。俯仰眇躬。冀憑妙乘。以表微衷。翊贊皇圖。天地相終。刻詞于石。傳信無窮。

金剛山長安寺重興碑
聖天子龍飛之七年。皇后奇氏以元妃生皇子。旣而備壼儀居于興聖之宮。顧謂內侍曰。予以宿因。蒙恩至此。今欲爲皇帝太子祈天永命。非託佛乘。其何以哉。凡其所謂福利者靡所不擧。及聞金剛山長安寺最爲殊勝。祝釐報上。莫玆地若也。越至正三年。出內帑楮幣一千定俾資重興。永爲常住。用明年又如之。又明年如之。集其徒五百。施衣鉢作法會以落其成。廼命宮官資政院使臣龍鳳載本末于石。以詔方來。遂命臣糓爲之文。謹案金剛山在高麗東。距王京五百里。玆山之勝。非獨名天下。實載之佛書。其華嚴所說東北海中有金剛山。曇無竭菩薩與一萬二千菩薩常說般若者是已。昔東方人未之始知。而指爲仙山。爰自新羅增餙塔廟。於是禪龕逼於崖谷。而長安寺居其麓。爲一山之都會也。盖刱於新羅法興王。而重興於高麗之成王。噫。後法興四百餘年。而成王能新之。自成王至今亦將四百年矣。而未有能興復者。比丘宏辨見其頹廢。與其同志。誓於所謂曇無竭曰所不新玆寺者。有如此山。卽分幹其事。廣集衆緣。取材於山。鳩食於人。僦面雇夫。礲石陶瓦。先新佛宇。賓館僧房。以次粗完。而費猶不給。則又嘆曰。世尊作祗園。孤獨側金。今豈無人。顧不遇耳。遂西游京師。事聞中宮。而高資政主之又力。故其成就如是。竊惟乾竺之敎與時興替。昔我世祖皇帝是崇是信。列聖相承而光大之。今上皇帝繼志述事。尤致意焉。盖聖人好生之德。佛者不殺之戒。同一仁愛。同一慈悲也。中宮之觀感有所自矣。且古之施德於天下者莫如五帝三王。垂敎於後世者莫如孔子。以今觀之。帝王之廟食者幾希。孔子雖有廟。而限於禮制。籩豆薦奠。皆有常數。其徒之食。僅取足焉。惟浮圖氏。其宮在夷夏者碁布星列。殿陛之嚴。金碧之餙。視王者之居。香火服食之奉。視封邑之入。是其感動于人者實深以廣。玆寺之興宜也。凡爲屋以間計之。一百二十有奇。佛殿經藏鍾樓三門僧寮客位。至於庖湢之微。皆極其輪奐。像設則有毗盧遮那左右盧舍那釋迦文巍然當中。萬五千佛五十三佛周匝圍繞居正殿焉。觀音大士千手千眼與文殊，普賢，彌勒，地藏居禪室焉。阿彌陁五十三佛法起菩薩翊盧舍那居海藏之宮。皆極其莊嚴。藏經凡四部。其一銀書者。卽皇后所賜也。華嚴三本。法華八卷皆金書。亦極其賁餙。至若舊有之田。依國法以結計之。千有五十。其在成悅，仁義縣者各二百。扶寧，幸州，白州，各百五十。平州安山各一百。卽成王所捨也。塩盆在通州林道縣者一所。京邸在開城府者一區。其在市廛。爲肆僦人者三十間。凡其錢糓什器之數。有司之者。不載。自泰定間重興檀越如中政使李忽篤怗木兒諸家。列其名氏于碑陰。銘曰。有山露骨。嶄嵓突兀。名金剛兮。貝書所著。菩薩住處。亞淸凉兮。吹虗烟雲。輪囷絪縕。發神光兮。鳥獸其馴。蟲虵其仁。草木香兮。釋子卓菴。梯空架巖。遙相望兮。長安精舍。居山之下。大道塲兮。肇基羅代。屢其成壞。時不常兮。天啓聖神。世祖之孫。君萬方兮。德洽好生。照濡含靈。慕空王兮。於惟睿后。軆坤之厚。承乾剛兮。歸心身毒。取彼妙福。奉我皇兮。惟此福地。仙佛奧祕。紛產祥兮。一人有慶。天其申命。壽無疆兮。明兩作籬。永固鴻基。與天長兮。后謂內臣。惟彼法身。其化彰兮。旣新其宮。宜紀其庸。俾無忘兮。有石峩峩。于山之阿。勒銘章兮。

大崇恩福元寺高麗第一代師圓公碑
 武宗皇帝歸崇佛乘。肇興梵刹于都城之南。仁宗皇帝踵而成之。以皇慶之元畢其功。廼命諸方韻釋。自其年冬開堂講法。高麗瑜伽敎師圓公領其徒入居之。駐錫凡二十九年。至元庚辰二月十八日。示寂于無虧之堂。越五年甲申秋。其嗣法高弟玄印等三十餘人成其浮圖。又謀載道行于石。謁文於予曰。有生必有死。人之常理也。養其生送其死。人子之至情也。子之於父母。弟子之於師。其道一也。孔子歿。弟子喪三年。猶有廬于墓而不能去者。夫以孔子之有後。而其門人若是。况吾佛者絶人倫。以傳法爲嗣。其於愼終之義。爲如何也。昔釋氏之示化。着地右脇。示有終也。斂之金棺。示不薄也。則雖外死生。而其慈孝之敎未甞不寓於其間。自吾師沒而他人入室。使吾徒蕩析。至今五閱歲而始克藏焉。此所以痛入骨髓而不敢一日忘焉者也。子其銘吾師。吾師雖沒。而有不亡焉者矣。予舊游師資間。敢不諾而銘諸。公諱海圓。俗姓趙氏。咸悅郡人。父撿校監門衛大護軍奕。母完山郡夫人李氏。生而端莊。天姿慈祥。擧止異凡兒。父母甞曰。此兒若不爲大官。當爲大福田。年甫一紀。投金山寺大師釋宏。薙髮學其法。日有所進。流輩莫敢望。甲午春。登選佛科。住佛住寺。大德乙巳。安西王聞高麗僧戒行甚高。請于成宗。遣使招致之。公應其命入覲。仍從安西王于朔方。北俗不事耕種。以畜牧爲生。食肉飮汁而衣其皮。公居其間再寒暑。寧忍飢絶不茹葷。持戒律益堅。王愈重之。丁未冬。奉武宗之旨。率徒弟食公廩。春秋時巡則令扈駕。仁廟繼極。命居是寺。恩遇益豊。道譽益著。迨天曆初。賜楮幣二萬五千。盖所以寵異之也。本國之王尤加尊禮。䟽請遙住百濟金山寺。錫號曰慧鑑圓明遍照無礙國一大師。封重大匡祐世君。榮耀宗門冠於一時。公處心寬和。行己威重。人之見之。莫不愛敬。於其所謂唯識之論。已通大意。不與人諜諜爭辨。人亦不敢難。性且好客。無貴賤邪正。待之如一。賓軒常滿。談空說有。亹亹忘倦。入不償費。香積或不繼。而囊鉢蕭然。沒之日無留資焉。享年七十有九。嗚呼。眞所謂福田歟。予於元統癸酉。偕計而來。寓公別院報恩僧房。故知公熟。今之來。公沒已踰年。而其徒散而之四方。予不能不慨然。且憫其學佛者猶事豪奪山門。而不知恥。曾不世俗之若也。印師輩旣能復而有之。痛其喪事之緩而克成之。不惟能繼其志而報其恩。又推其行而垂之無窮。是宜銘。銘曰。皇矣聖元。軼漢跨唐。憲章古帝。崇信空王。煌煌寶刹。創自武皇。迄于仁廟。供具畢張。時維圓公。受命開堂。麈揮花雨。衣襲天香。公謂其徒。無或怠荒。竭民之力。爲此道塲。我廩繼粟。彼厭糟糠。汝如徒餔。非癡則狂。其徒斂袵。罔敢不蘉。崇恩福元。幾三十霜。忽焉厭世。示之無常。詵詵高弟。白眉最良。山門有託。宗派相當。彼昏不知。乃敢敓攘。天道好還。降之咎殃。靑氊復舊。錦袍增光。屹爾浮圖。有密其藏。面勢孔堅。神州之陽。人言釋敎。超出三綱。孰謂其徒。克存其亡。旣報其德。又流其芳。凡百後嗣。視此銘章。

杯羹說
天命不可以智求。民心不可以力得。三代之革命也。皆積功累德。天命之民心之。故有不戰。戰必一擧而得之。至若匹夫起氓隷之中。遽有天下難矣。秦之天下亦三代之天下。天命民心豈有古今之異。劉氏之與項羽爭者。以智力乎功德乎。古謂劉氏有寬仁大度。余觀杯羹之言。不能無疑也。秦之虐也。塗炭日甚。民見起兵而圖秦者。響應而雲合。惟恐拯之不亟也。顧將望拯之民。戕賊於百戰之塲。劉氏之爲。爲爲民乎。及其羽欲烹太公則曰。幸分我一杯羹。所爲爭之者民也。今乃戕之。所以爲人者親也。今乃置之虎口。略無顧慮。惟以勝負爲計。設若項伯膠口。而羽憤不勝。則安知俎上之肉不爲杯中之羹乎。縱不能竊負而逃。杯羹之言。不可出諸人子之口。劉氏猶假禮義。以羽殺義帝爲賊。縞素而請諸侯。其視羹父。不有間邪。故曰。劉氏非寬仁者也。或曰。漢高奮一布提尺劒。五載而得天下。賢孰過焉。若爲親屈己。一失機會。其能化家爲國乎。抑以高祖之大度。必料其不能害父也。此大不然。當其時。以羽之強暴。不殺太公者幸也。况劉氏自無兄弟之義。而以若翁望羽乎。向旣脫身於鴻門。歸王漢中。宜修政敎養士卒。結仁固義。以培其根本。聽其天命民心之歸。則秦之天下。捨劉氏而誰適哉。以百里而創四百年宗周文王可企也。漢道之盛。豈止幾於成康乎。三代之後稱漢唐。而漢唐賢主未免慚德於父子間。良由專務智力歟。吁。

借馬說
余家貧無馬。或借而乘之。得駑且瘦者。事雖急。不敢加策。兢兢然若將蹶躓。値溝塹則下。故鮮有悔。得蹄高耳銳駿且駛者。陽陽然肆志。着鞭縱靶。平視陵谷。甚可快也。然或未免危墜之患。噫。人情之移易一至此邪。借物以備一朝之用。尙猶如此。况其眞有者乎。然人之所有。孰爲不借者。君借力於民以尊富。臣借勢於君以寵貴。子之於父。婦之於夫。婢僕之於主。其所借亦深且多。率以爲己有。而終莫之省。豈非惑也。苟或須臾之頃。還其所借。則萬邦之君爲獨夫。百乘之家爲孤臣。况微者邪。孟子曰。久假而不歸。烏知其非有也。余於此有感焉。作借馬說以廣其意云。

敬父說
 牛峰李君自名養直。其友人馬邑李云白字之曰不曲。或難之曰。直而曰不曲。理則然矣。直之爲義。豈止於是乎。夫事物之理。一直一曲。不可以執一論也。天地之大也。或動或靜。故孔子曰。尺蠖之屈。以求伸也。盖屈而不伸。則無以持其靜。伸而不屈。則無以存其動。是以。直而不曲則不能養其直。此一直一曲之謂也。如舜大聖人也。其存心立身之要。豈非直而不曲乎。然不告而取者。其理必有時而曲。然後能保其直也。曲直之理。可以類知。苟滯於一端。其爲直也。不流於父攘子證之陋乎。然則如之何。曰。天地之道或動或靜而不差者。誠而已矣。事物之理一曲一直而不過者。敬而已矣。誠敬之名雖殊。而其理則一。易曰。敬以直內。盖直者理之當然。而敬者養直之具也。以此推之於明德新民之用。則何適而非天理耶。於是改不曲爲敬父云。

深父說
雞林崔君更其名。請字於予曰。東方之士名子與自名者。皆以仁義禮智龍鳳龜麟公卿輔弼邦國柱石。不出此數十字而已。故十人之會。相似者七八人矣。或因事相犯。未免忿爭。始吾名潪。謂與衆異。近有凶人。與吾姓名其聲相近。故更以江。盖擇其人所不取者也。吾子其敎之。曰。名旣如此。字之何有。山高故可仰。水深故不可測。夫江之爲物。水之大者也。其源遠矣。其流長矣。又能納百川而東之。故能成其大。大故能致其深。深故不可測。不可測故不可犯也。黿鼉蛟龍魚鼈生焉。于以見其不測也。天之所以限南北。于以見其不可犯也。凡物之理。深不可測。然後不可犯。處心行事莫不皆然。敢以彥深父塞責。

師說。贈田正夫別。
師之說多矣。然其道不一。而其位不同者。亦不可不知也。以道而言。有聖人賢人愚人之師焉。以位而言。有天子諸侯卿士庶人之師焉。其事則德義也術藝也句讀也。自天子至於庶人。未有不資其師而成其名者也。天子諸侯卿士庶人其位雖不同。聖人賢人愚人其道雖不一。而所以磨礲其事業。變化其氣質者。未甞不係其師。而德義術藝句讀之敎則一也。訓之句讀以習其文。傳之術藝以適其用。傳之德義以正其心。師之爲師。亦勤矣哉。姑以庶人之師言之。必將喩以孝悌忠信。使之親其親死其長。至於巫毉樂師百工之技。其數雖小。亦不專心致志則不能矣。爲之師者。威之可也。扑之可也。委而去之可也。如不得敎之之道。則強者必梗。弱者必怠。遷業而廢事。辱父母惡鄕黨。姦宄竊發而獄訟繁興。等而上之卿大夫士。其爲害也必倍於是矣。又等而上之諸侯。以至于天子。其道愈大而其任愈重。其位愈高而其責愈深矣。夫天子諸侯。生于富貴。長于逸豫。志滿而勢尊。奴視士夫。而其外傅之嚴。未若左右之狎。或效聲色狗馬。或獻珍奇異味。盲聾其耳目。淫蠱其心志。而戕賊其德義者。輻湊而不已。應接之不暇。其裒衣博帶難進易退之士。而與佞倖便嬖搖尾乞憐之人。較親踈爭得失。戛戛乎其難矣。古之爲敎者。雖天子諸侯之子。必使之入學。日與端人正士游居息食。薰陶德性。知上齒貴德之義。而無溺冠鍼氊之事。故師道可行也。雖然。凡爲人師。必先正己。未有己不正而能正人者也。潭陽田正夫。同年士也。今王之入宿衛也。實從之。時王爲世子。而正夫以句讀進。今旣正王位。而猶春秋甚富。實古之就外傅之時。其句讀之訓。術藝之敎。德義之傳。尤不可偏廢也。比之庶人。比之卿大夫士。尤不可不重也。期至于聖若賢。尤不可不勉也。上有天子。下有卿士庶人。尤不可不愼也。爲之師不亦勤矣哉。正夫其必先正其己。而正王心。毋爲聲色狗馬珍奇異味之所先。毋爲佞倖便嬖之所奪。斯可已。是其道大故任重。德高故責深。豈若庶人之師。而威之扑之委而去之乎。豈直卿士之師。而其害倍於庶人而已乎。孟子曰。惟大人格君心之非。一正君而國定矣。大人者。盖師嚴道尊之謂也。正夫之從王而之國也。責予贈言。予爲師說而終之以孟子之言。正夫以爲如何。

臣說。送李府令歸國。
傳曰。爲臣不易。可不愼之哉。雖得之君。不得之民。爵祿之豊則有之。不能不取怨於民矣。雖譽於今。不譽於後。功業之多則有之。不能不取譏於後矣。古之爲臣者寧不得於君。不敢取怨於民。爵祿非所急也。寧不譽於今。不敢取譏於後。功業非所計也。其取怨取譏。而惟爵祿功業是急是計。已非爲臣之道。况其所謂爵祿未可必豊。功業未可必多者乎。大凡言臣之目。有重臣權臣者。有忠臣直臣姦臣邪臣者焉。其重臣者予知之。如主少國危。衆志未定。或變生倉卒。事涉虞疑。而能魁然確然。持一節主大義。不以死生禍福爲一身慮。人賴以安。事得以濟。古之人有行之者。伊，周，平，勃是也。若權臣則倚勢以成其私。挾主以市其恩。陰倒其柄而䝱制之。人雖怨憤而不敢言。亦能鎭一時之安危。其與重臣迹似而心不同。然其利害之間。霄壤不侔矣。是以。先儒甞論之。且其爲忠臣。國耳忘家。公耳忘私。主憂身辱。主辱身死。奮不自顧。惟義之從。古之人有爲之者。漢之紀信。晉之嵇紹是也。姦臣反是。巧言令色。陰謀詭計。欺慢其君。愚弄其民。利入於己。怨歸於上。卒有緩急。君先身後。從而擠之。又下石焉。其不手刃者才一間耳。必不脫董狐之筆矣。何謂直臣。君有過則強諫之。事有闕則昌言之。惟恐其君陷於不義。惟慮其民死於無辜。謇謇諤諤。斃而後已。龍逢，比干。當爲稱首。邪臣則不然。不遵大道。不由正路。千蹊萬徑。曲邀橫結。吮廱䑛痔。無所不爲。禍亂作而危亡隨之。其佞倖貪淫者。皆姦邪之流也。苟非人君明聽廣納。愛而知惡。憎而知美。則未必不以忠直爲姦邪。姦邪爲忠直者矣。昔唐德宗曰。人言盧杞姦邪。朕但覺其嫵媚耳。故曰。此其所以爲姦邪也。古今國家治亂。民生休慼。察於斯而已矣。嗟呼。人才如此其不齊也。一否一泰一進一退如此其不一也。亦係其人君所尙爲如何耳。故管仲覇齊。鄭公興唐。勃鞮之功。可贖其罪。裴矩之佞。卒化爲忠。玆非所尙之然歟。予每讀書。未甞不慨然於此也。永州李君。予友也。質樸無華。夷險不易。雖不敢自比重臣之目。亦自許不在忠臣之下。其視姦邪之所爲。不啻若狗彘。然惟其不遇。是以。歷仕三王而不得展其所蘊也。今新嗣王將之國。旣戒其行矣。上選於從臣。命李君先驅。諭國人所以更張之意。而慰來蘇之望。凡與君游者皆賦詩。請予題其端。予作臣說以勖之。且問之曰。吾民引領新君。拭目新政。若飢渴之待食飮。其吾子將務豊其爵祿歟。務多其功業歟。所望吾子者。不在此而在彼。可不愼之哉。

乃翁說。送裵君允堅東歸。
予知乃翁久。予曩第國試。例出爲司錄參軍。旣任而還。乃翁猶爲諸生。諸生中乃翁年差長而才又優。故諸生咸推服。性又喜飮。一日不得酒。若有所喪。諸生故樂從之遊。予亦時與往還。知其無它膓也。其後予忝鄕擧。因䆠中國。久不得相見。至元丁丑。出佐征東幕。乃翁已中國科。聲價益高。其爲人與諸生時無小異。予益知其眞率也。今予又在都下。而本國遣陪臣賀天壽節。乃翁選於文翰。捧表赴闕。時車駕時巡。已踰關矣。乃翁與其使輔間關北上。用賓于帳殿。遂從至灤京居數月。旣還燕都。又居數月。予又與之遊。其爲乃翁。固自若也。其使輔皆已歸。乃翁獨留。若有所爲者又數月矣。昨過予曰。疇昔之夜。夢親倚門。吾之來。又不告久游。意吾其歸。聽親之命。其再來未可知。子盍一言以贈。且以吾生傴而長身。人以爲乃翁。吾因而稱焉。乃者語助。人之不知。以爲無謂。子宜有說也。予固知乃翁久。卽應之曰諾。凡有號名。或人稱或自稱。人之稱固以美。若自稱則謙之。謙之故不愚則魯。不拙則迂。然名由實生。苟其實。雖被之惡名。烏可辭已。此所謂欲盖而彰者也。昔齊父老畜牛。牛生犢。以子買駒。少年謂牛不生駒。遂持而去。旁隣以爲愚公。此父老者非不能自白也。而所以受之。名而不辭。其意有在矣。抑其初制字者爲如何也。如謂一大爲天。土也爲地。人言曰信。奴心曰怒者。可以類推。而其初誠有所未知焉者也。盖字因物而作。非其物因字而有。故物之似字者甚鮮。物生而後者。或無其字矣。况人物之形體。而比之字之點畫。不亦疎乎。雖然。水之似字者謂之巴江。人之似字者稱之乃翁。庸何傷乎。且其爲語助。不爲無謂。故亦爲無用。夫文無助辭。不可以爲文。猶經無其緯。不可以爲黼黻也。又其訓爲難辭。爲爾汝。知辭之難而不輕發。人爾汝己而能受之。斯亦自謙者之事也。至如吳蜀之使以國相呰。謝石之家以姓相詆。此以字滑稽耳。予於乃翁。不敢云。

市肆說
商賈所聚。貿易有無。謂之市肆。始予來都。入委巷。見冶容誨淫者隨其姸媸。高下其直。公然爲之。不小羞恥。是曰女肆。知風俗之不美也。又入官府。見舞文弄法者隨其重輕。高下其直。公然受之。不小疑懼。是曰吏肆。知刑政之不理也。于今又見人肆焉。自去年水旱民無食。強者爲盜賊。弱者皆流離。無所於餬口。父母鬻兒。夫鬻其婦。主鬻其奴。列於市賤其估。曾犬豕之不如。然而有司不之問。嗚呼。前二肆其情可憎。不可不痛懲之也。後一肆其情可矜。亦不可不早去之也。苟三肆之不罷。予知其不美不理者將不止於此也。

題勤說後
胡君仲囦作勤說以貽洪守謙。揭君以忠。續而勉之。本之天地陰陽之化。推之王公士庶之道。農工商賈之事。而終之以斅學之說。言簡而意盡。實有補於學者也。夫勤者惰之對。余惰者也。觀其說。不能無愧于心。乃數其不勤者而自訟之曰。勤則爲君子。惰則爲小人。勤則可至於富貴。而惰則卒至於貧賤。此理之常也。余少孤而事母。支體不勤而甘旨是乏。一也。及其志學。詩書不勤而嬉遊是好。二也。方其入仕。事務不勤而俸廩是糜。三也。公卿之門。伺候不勤而退縮是甘。四也。交友之際。往來不勤而施報是後。五也。惰之爲病。一已足矣。而有五焉。其欲爲君子而至於富貴。難矣哉。守謙幼而好學。當務于勤而去其惰。則余在三人可師之一。然勤有義利之分。雞鳴孜孜。舜跖俱有焉。故必以敬爲主。守謙其思之。

跋福山詩卷
式無外。嗜詩者也。曾走京師。求詩公卿間。今中書許公，翰林謝公。搢紳知名者。皆有贈焉。自是苟有能詩聲。無問遠近。必就而徵之。東國士大夫亦以此愛之也。昨晚。袖福山詩來求余跋。余雖不識福山。山不於深山窮谷。槁木其形。寒灰其心。而求其所謂寂滅者。乃能留意於毉。奔走萬里。急於活人而緩於利己。則其人可知已。視彼逃賦亂倫而無益於世者。則不侔矣。今之歸江南也。詩人叙其事。余旣愛無外。重違其請。而題其後。

靈巖寺新井銘
孰室于玆。匪佛則仙。山環碧玉。地湧靑蓮。水在地中。窮通自天。維井之眢。維陽之愆。求之山下。驢背人肩。往來一舍。斗水百錢。人求其福。養此福田。雖則福田。食可下咽。有大檀越。乃見其然。乃慕良匠。乃相東偏。其下惟石。鑿之彌堅。人初指笑。有類溜穿。其深百尺。其久二年。旣難旣獲。有冽寒泉。遠近聚觀。奔走後先。其源混混。其達涓涓。泓澄涵泳。顚倒星躔。物之隱現。其理則全。孰無其後。而有其前。掘至九仞。不泉勿捐。我銘在甃。凡百勉旃。

新製十二弦銘
不雅不俗。匪古匪今。旣非其瑟。孰謂之琴。亞於箏筑之製。間于韶韎之音。盖未足薦郊廟而讌君臣。亦可以洗塵耳而滌煩襟者也。

順菴眞讚
彼閉道人。絶學無爲。此大福田。稱三藏師。錦袍茜帽。安用緇衣。不行其怪。不違于時。皇王之眷。佛祖之依。視䫉則然。知心者誰。嘻。

式無外松石軒銘
匪貞其質。匪高其節。地厚而不能壓。歲寒而不能奪。松耶石耶。得其道者式耶。

演福寺新鑄鍾銘 幷序
至正六年春。資政院使姜公金剛，左藏庫副使辛侯裔奉天子之命。以金幣來。鑄鍾于金剛山。時旁山諸郡飢。其民爭趨工。得食以活。鍾成公將歸朝。國王公主謂臣僚曰。金剛山在吾邦域之中。今聖天子遣近臣。所以張皇佛事。垂之無窮者如此。而吾靡有絲毫補。盍圖所以報上者。僉曰。演福寺大鍾。久廢不用。今因巧冶之來而更鑄之。亦足以體上之意。而爲不朽之功矣。遂言之公。公欣然曰諾。輟行以成之。王命臣糓爲之銘。銘曰。齊一衆聽當聲金。克整三軍諧八音。瞿曇之老言甚深。地下有獄何沈沈。萬死萬生苦難堪。如醉如夢且瘖。一聞鍾聲皆醒心。王城演福大叢林。新鍾一吼振南閻。上徹寥廓下幽陰。共資淨福妙莊嚴。東韓君臣華祝三。天子萬年多壽男。無彊之休與國咸。命臣作銘令鐫劖。

與同年趙中書，崔献納書。
寒門窮巷之士。固不能自達。必有靑雲知己爲之援引。乃可以申其屈動其蟄。僕本駑怯。進退羞澁。望朱門如坎穽。足不能前焉。瞻高冠若鬼神。首不敢擧焉。以此後於衆人而未霑一命矣。自有兩公知遇以來。謂已得靑雲援引也。及乎造化日久。千紅百紫疊見增出於手下。而背陰一枝依舊靑靑。然後知知遇之不可保。而造化之或有遺忘也。昔袁粲爲丹陽尹。甞步履野間。遇一士便呼與酣飮。明日。此人以爲知遇。造門求進。粲曰。昨飮酒無偶。聊相邀耳。竟不與相見。今僕之謂爲知遇者。焉知不類於此人乎。然世以執政比造化者。謂無遺也無私也。南枝先發於北枝。盖非有所作爲。偶以所托之勢。而爲先後之間耳。豈有南枝旣花。花而實實而薦。爲北枝者尙猶靑靑依舊也哉。此所謂人猶有所憾者也。僕甞以爲人之窮達。有命存焉。求之者命也。不求者亦命也。與其求不得而赧赧然。曷若不求不得之自若也。由是不求。至于今日。及見求之者皆着鞭先往。然後知吾謀之大迂而命不足道也。伏惟垂察焉。夫人之所欲爲者忠與孝也。古人以家貧親老不爲祿仕爲不孝。僕之未免於求之之累者以此也。求之而亦不得則誠命也。僕夫復何言哉。惶懼惶懼。泰定四年六月日。拜。

代言官請罷取童女書 至元三年事得施行
云云。窃聞古之聖王其治天下也。一視而同仁。雖人力所至。文軌必同。而其風土所宜。人情所尙。則不必變之。以爲四方荒徼。風俗各異。苟使同之中國。則情不順而勢不行也。情不順勢不行而善治之。雖高舜不能矣。昔我世祖皇帝臨御天下。務得人心。尤於遠方殊俗。隨其習而順治之。故普天率土。歡欣皷舞。重譯來王。惟恐或後。堯舜之治。蔑以加也。高麗本在海外。別作一國。苟非中國有聖人。邈然不與相通。以唐太宗之威德。再擧伐之。無功而還。國朝肇興。首先臣服。著勳王室。世祖皇帝釐降公主。仍賜詔書奬諭曰。衣冠典禮。無墜祖風。故其俗至于今不變。方今天下。有君臣有民社。惟三韓而已。爲高麗計者。當欽承明詔。率祖攸行。脩明政敎。朝聘以時。與國咸休可也。而乃使其婦寺之流。根據中國。寔繁有徒。怙恩恃寵。反撓本國。至有冐于內旨。爭馳傳遽。歲取童女。絡繹輦來。夫其取人之女以媚于上。爲己之利。此雖高麗自取之也。旣稱有旨。豈不爲國朝之累乎。古昔帝王。發一號施一令。天下顒顒。望其德澤。故稱詔旨曰德音。今屢降特旨。奪人室女。甚爲不可。夫人之生子。鞠之育之。將以望其反哺也。無尊卑之別。華夷之間。其爲天性一也。抑彼風俗。寧使男異居。女則不出。若爲秦之贅壻然。凡致養于父母者。有女之尸焉。故其生女也。恩斯勤斯。日夜望其長能有以奉養。而一旦奪之懷抱之中。送之四千里外。足一出門。終身不返。其爲情何如也。今高麗婦女在后妃之列。配王侯之貴。而公卿大臣。多出於高麗外甥者。此其本國王族及閥閱豪富之家特蒙詔旨。或情願自來。且有媒聘之禮焉。固非常事。而好利者援以爲例。凡今使其國者。皆欲妻妾。非但取童女而已。夫使于四方。將以宣布上恩。詢咨民隱。詩不云乎。周爰咨詢。周爰咨諏。今乃使于外國。貨色是黷。不可不禁也。側聞高麗之人生女者卽祕之。唯慮不密。雖比隣不得見。每有使臣至自中國。便失色相顧曰。胡爲乎來哉。非取童女者耶。非取妻妾者耶。而已軍吏四出。家搜戶探。若或匿之。則係累其隣里。縛束其親族。鞭橽困苦。見而後已。一遇使臣。國中騷然。雖雞犬不得寧焉。及其聚而選之。姸醜不同。或啖其使臣而飽其欲。雖美而舍之。舍之而它求。每取一女。閱數百家。惟使臣之爲聽。莫或敢違。何者。稱有旨也。如此者歲再焉。或一焉間歲焉。其數多者至四五十。旣在其選。則父母宗族相聚哭泣。日夜聲不絶。及送于國門。牽衣頓仆。欄道呼泣。悲慟憤懣。有投井而死者。有自縊者。有憂愁絶倒者。有血泣喪明者。如此之類。不可殫紀。其取爲妻妾者。雖不若此。逆其情取其怨則無不同也。書曰。匹夫匹婦不獲自盡。民主罔與成厥功。恭惟國朝德化所及。萬物咸遂。高麗之人獨有何罪。而受此苦乎。昔東海有冤婦。三年大旱。今高麗有幾寃婦乎。比年其國水旱相仍。民之飢殍者甚衆。豈其怨嘆能傷和氣乎。今以堂堂天朝。豈不足於後庭。而必取之外國乎。雖承恩於朝夕。猶懷父母鄕黨。人之至情也。而乃置之宮掖。愆期虗老。時或出之而歸之寺人。終無孠者十之五六。其怨氣傷和又何如也。事有小弊而爲國之利者。容或爲之。然不若無弊之爲愈也。况無益於國家。取怨於遠人。而其爲弊不小者哉。伏望渙發德音。敢有冐于內旨。上瀆聖聽。下爲己利而取童女者。及使于其國而取妻妾者。明示條禁。絶其後望。以彰聖朝同仁之化。以慰外國慕義之心。消怨致和。萬物育焉。不勝幸甚。

寓本國宰相書
穀頓首再拜寓書諸相公閣下。僕病不能造左右。面陳所懷。若終不言則不惟僕之心常怏怏不平。欝而不泄。且諸公必以僕爲無知。而不以人待之。故不能緘嘿。吐出一言。惟諸公之幸聽之。維吾三韓。國之不國。亦已久矣。風俗敗壞。刑政紊亂。民不聊生。如在塗炭。幸今國王丞相受命之國。民之望之若大旱之望甘澍然。國王丞相以春秋之富。謙恭冲默。一國之政。聽於諸公。則其社稷安危。人民利病。士君子之進退。皆出於諸公。夫進君子則社稷安。退君子則人民病。此古今之常理也。然則用人又爲政之本也。盖用人則易。知人則難。不問邪正。不論高下。惟貨是視。惟勢是依。附我者雖姦謟而進之。異己者雖廉謹而退之。則其用人不旣易乎。用人易。故政日亂。政亂故國家隨以危亡。此不待遠求諸古。實目前之明鑑也。古之人知其然。於一進退人之際。而必察其所行所從來。惟恐瀆于貨而奪于勢也。然猶朱紫相奪。玉石相混。其知人不旣難乎。卽今本國之俗。以有財爲有能。有勢爲有智。至以朝衣儒冠。爲倡優雜劇之戲。直言正論。爲閭里狂妄之談。宜乎國之不國也。穀之所以離親戚去鄕國。久客於輦轂之下者。正爲此耳。比聞諸公所以輔政更化者。與前日甚不相遠。名雖尙老。而少者宲主其柄。名雖尙廉。而貪者宲執其權。旣斥惡小。而大者不悛其惡。旣改舊臣。而新者反附其舊。知人不難。用人甚易。似非國王丞相委任之意。朝廷聞之。得無不可乎。或曰。不必寓書諸公。徒見其怒。而無所益也。穀應之曰。社稷苟安。人民苟利。將具本末。言之朝廷。達之天子。豈以諸公之怒而便緘默耶。是用敢貢狂瞽之說。惟諸公垂察焉。

上政堂啓
凡物不平則鳴。動於中而形於外。惟時難得易失。拙者後而巧者先。敢露常情。用塵淸聽。切以人之出處。世所否臧。幼而學壯而行。斯乃業儒之義。深則厲淺則揭。亦爲持己之方。然難會者機乎。况欲行者道也。乘桴浮海。本非先聖之心。載質出疆。可見古人之意。是故。或鑽之以策七十。或奏之以牘三千。雖不肯求拜於監奴。亦奚爲盜名之處士。迹焉皇皇如不及。心則綽綽然有餘。泄柳耻臣於繆公。孟子譏閉門不納。冉求爲宰於季氏。尼父稱鳴皷而攻。義利之分兮。可不愼歟。趣舍之宜兮。無曰苟矣。韓愈上三書於宰相。九品之位猶可求。蘓秦佩六印於諸侯。二頃之田安足賴。由枉直之有異。其遭逢之或殊。恭惟云云。間世英材。爲時大用。謂致君於無過。當收士而不遺。擧所知則君子拔茅。推其恩則老人結草。因以揚淸而激濁。信乎惡紫之亂朱。如樂工之審音。金石絲竹匏土革木無相奪。若匠氏之作室。欂櫨株檽椳闑椐楔各得宜。旣無求備於一人之身。亦何難致乎千里之足。郞署絶白首之嘆。國風續緇衣之詩。造化爐中。廣狹方圓之雖具。吹噓筆下。抑揚起伏之不同。伏念久厭泥蟠。常希水擊。四海未逢知己。十年長作秀才。顧軒冕之儻來。幸年歲之未暮。宜後來者居上。諒却步以圖前。非魚焉知魚。恰似莊周之卧轍。無馬不識馬。直須伯樂之攀轅。所可喜者時遇明君。所可悲者家存老母。然知其天也命也。故異乎人之求之。豈無膏沐。誰適爲容。雖有智慧。不如乘勢。惟進退其無攸遂。孰左右者爲之先。若揮作而不辭。可質郢人之質。苟献玉以求售。何疑楚王之疑。猥將畫虎之才。仰黷辨鼮之鑑。儻垂波及。少援陸沉。尺有所短。寸有所長。必效施爲之有所。衡無私平。鏡無私照。敢孤甄拔之無私。

送水精長老序
仲尼沒而浮圖氏出。與儒角立。其爲敎也空寂高遠。而闊於世理。故爲孔氏者詆訾之。如唐之韓吏部尤力焉。然觀其文。或與浮圖游。情好屢見於言語間。豈以其人皆能淸志潔行。外榮辱一死生。高出於患失汨沒利欲者萬萬乎。余誦其詩讀其書。想見其爲人。今修公自童其髮。足不一涉名利之途。往還山水之中。蕭洒乎容儀。淸絶乎章句。雖使文公復生。必不與之絶矣。况余不肖窃揖高風。猶恨識之不早。何暇議於其間哉。噫。交游日淺而遽告以嶺南之行。且嶺南壯觀。甲東國而鍾頭流。頭流山中。水精爲大叢林休錫于玆。非旁通釋敎爲衆所推者。不能也。此行也非惟適山水雅志。實釋子得意行道之秋也。吾黨區區臨歧之恨。安足顧藉耶。於是席于東郊。分韻賦詩。使余序之。

送金同年東陽遊上國序
楚王疑璞玉者。非璞玉不美之使然。魯人祀爰居者。非爰居有德之所致。古今士君子之進退。盖亦如是。同年金秀才。君子人也。其行與文俱有餘力。但於進退之際。似有不合意者。然其心則曰。與其躍於魯。孰若躓於楚。則其進退豈非綽綽有裕。與夫行險徼幸者。天地懸隔哉。君每於詩酒間。慨然嘆曰。今我皇元。巍巍赫赫。始以武功定天下。今以文理洽海內。起鈞築而當鈞衡。弃草菜而談道義者。不知其幾何。男兒不可守一鄕局一事也。吾將北學于中國。仍誦小雅伐木篇出于幽谷。遷于喬木。未甞不三復也。有識聞之。知君之膽當大於身也。僕以負薪之憂。絶往還者有日矣。昨有以君之北轅來告者。壯其言行之相侔。立綴二十字爲別。畧不及時序景物者。非敢猒其浮華。宲拙於文辭耳。匹馬四千里。故人三兩盃。離歌凄欲斷。去意浩難廻。

送鄭參軍序
漢陽參軍鄭永世將之府。有執友十人會餞于東郊。酒旣行。鄭君起揖曰。朋友贈行以言。豈特巵酒而已。余率爾應之曰。漢陽。畿外之巨鎭也。古稱南京。而與東西京鼎峙焉。盖爲先代所都。山河之壯麗。人物之繁華。可肩之於王京。故尹于是者。必宏材偉望。人所信服然後能也。其賓僚參佐亦如之。自國家多故。事異古先。廉耻道喪而上下交征利。豪家得以兼幷。酷吏因而掊克。地無立錐之閑。室有懸罄之嘆。爲守令者。坐視莫敢言。厲民自奉而已。民之困且無聊。未有甚於此時也。環畿數百里。尤被其害。所謂南京者。凋弊滋甚。蕭條荊棘間。遺氓八九戶耳。其它郡縣。可以槩見矣。豈無一二有志於民者乎。亦皆因仍苟且。聊復爾耳。今君才高年少。又得府尹之仁且賢者爲之畫諾。則行其素志。興利除害。使弦歌之聲。襦袴之音。聞于一境而達之四方。其在此行乎。或曰。參軍微官也。深弊不可遽革也。此大不然。一家仁。一國興仁。君子盡己而已。苟能盡己而以百姓之心爲心。則雖不中亦不遠矣。豈必計班資之崇庳。風俗之澆朴哉。參軍不以余言爲不可。諸君亦以爲然。因書以冠群詩之首。

送安修撰序
至順三年冬十月日。春秋修撰安員之奉使南行。因覲慈闈。同僚會餞之。馬邑李穀執爵而進之曰。古有衣錦還鄕者。君其庶幾乎。君歷漢山。道竹溪以行。漢山舊掌書地。遺愛存焉。竹溪。君之鄕黨。慈親在焉。今往返十年間。銜使命歸。爲之榮。敢奉巵酒以賀。君笑而却之。且曰。子欺余哉。夫仕宦而至將相。富貴而歸故鄕。此所謂衣錦也。若杖節而觀風。剖符而專城。橫行於方面而焜耀於鄕閭者。又其次也。今吾品秩甚卑而事業如故。且因曝史。馳單騎以歸。無所事於民。無所益於國。可恨也。豈可賀也。且吾聞之。一飯不忘君。盖所以不忘其君者。亦所以不忘其民也。國以民爲本。民以吏爲天。比來承流宣化者。未盡得其人。小臣諸節。乃別播敷。故民皆逃賦。而入於豪家。所在團聚。陵轢官吏。莫敢誰何。抑乘勢營私者爭馳傳遽。星火相射。而荒城破驛。杳無人烟。往往皆是。雖有江山之麗。登覽之美。誰復停車弭節。一寓目於其間哉。此非奉使于外之時也。穀曰。君以弱冠。連捷於科塲。學富而才敏。心正而行方。佐幕南州而民不忍欺。俄入芸臺而首薦於玉堂。方將逢時遇主。以不忘君之心。行不忘民之政。它日所就。未可量也。今之行雖非古人攬轡之志。足慰慈母倚門之望。尙何恨之有。敢奉巵酒以賀。君笑而領之。時在席者三人。以行與處分字爲韻。賦詩贐行。謂君之言可以警時俗。而爲奉使者之戒。故幷書于篇首。

送洪密直出鎭合浦序
聖元有天下。臣妾萬方。而倭人獨弗庭。世祖皇帝命將伐之。出師南北。會于東海。戰艦塞空。旗旄蔽日。倭人氣褫膽破。竄伏島嶼。莫我敢當。時元戎振旅而還。謂蕞爾島夷。不足加以天誅。惟高麗與殊俗相望。一葦可抗。宜留軍要害。以耀威安邊。帝允其請。於是置軍合浦。其府帥將佐皆授符信。而以國人爲之。從其便也。國家以慶尙，全羅旣爲邊防。而又財賦所出。一國之府。故出鎭于此。皆帶廵撫使。不必受朝命。選其能也。其廉按二道。牧守諸州者皆屬而聽命。苟非才兼文武。位望服衆。疇克當之。至元戊寅秋。判密直洪公。輟議政而爲之。松都之卿大夫。作歌詩以美之。余甞奉天子之詔。至其所謂合浦者。旄頭虎力之勁。嚴其兵衛。足以見軍容之盛也。專緫戎之權。顧眄威福。惟所欲爲。又以見主帥之尊也。當其升平。謹烽燧撫甿卒。靜以鎭之。如斯而已耳。主是軍者。自始迄今可數也。一心之義利。而庶民之休戚係焉。可不謹哉。如或幸其無事。不隷其擊刺。不務其農守。搥膏斲髓。以營其私。知公之不爲也。使二方之人。免豪勢侵漁。絶流亡愁嘆。姦僞以消。淳朴以復。亦知今之不能也。風行而草偃。自邇而陟遐。如俾廉按牧守皆效公之所不爲。而勉其所不能。此則吾黨之所望於公。而公之所自期者也。若夫拊循之暇。登孤雲臺。訪古縱賞而極其酬唱。此雖公之所求於吾黨。而吾黨之所不能。可恨也已。公之行。書而爲別。

送鄭副令入朝序
禹貢九州之外。聲敎所曁。東漸于海。而三韓之名未著也。自周封商太師之後。稍通中國。其在隋唐。征之不克。及我王氏立國。歷宋，遼，金。或通或絶。彼亦無如之何。盖將有待焉者。聖元有作。受天明命。首承晉接之榮。繼荷虞嬪之寵。三葉之王。出帝外甥。際會之機。良有以夫。王或未躬朝覲。敬遣陪臣。時修職貢。必擇文士之能者以佐其使。凡對揚休命。陳謝恩賚者皆出其手。盖古書記之任。故常難其人。己卯之冬。將遣明年賀正使。晉陽鄭致君以前典校副令。任書記以行。君通敏兼才。其於事理之邪正。公私之利病。知之詳而思之熟矣。况今國空虗。王位未定。伏聞世皇之朝。朝見之際。必進國臣。詢其風俗。聖訓嘉謨。載在國史。今上聖明。一遵至元之理。若依故事。得對淸問。則將本國勤王之始末。列聖字小之典章。以達天聡。以紆天眷。使流言卽止。舊邦惟新。在君此行也。至若關山風雪。跋涉艱難。不足爲念。余素忝忘年之契。贈行之言。敢不以情。

送辛寺丞入朝序
皇帝卽位之八年春二月。出丞相之顓權者。大誥天下。更張政化。朝廷淸明。紀綱振肅。日月所照。凡有血氣者。莫不蹈舞歌詠聖德。將以四月十七日。大會于京師。賀天壽節。高麗國臣咸謂天子仁聖。輔相忠良。進賢去邪。興利除害。使無一物不得其所。而吾國雖小。服勞旣久。又蒙今上眷顧之殊。將俾吾國安吾民樂。君臣相慶。社稷益固可必也。是今年會同必盛於前日。非賢而才上所知名者。莫可以造庭。迺以典理判書奇公爲其使。司僕寺丞辛君參佐以行。知辛君者皆有詩。而以序屬余。夫使于四方。不辱君命。可謂士矣。况執壤奠以覲耿光者哉。君其敬愼之。君之行。必奉新君。入賀明廷。退議國政。欽若詔條。洒然一新。其又可不敬愼歟。知君莫若余。故爲之言。

寄朴持平詩序
前監察持平朴君允文質夫世家密城郡。有兄中郞將允謙。以姻婭故居福州。迎養大夫人。至元戊寅八月。大夫人卽世。因葬之。持平廬於墓。捧土植木。且以讀禮之餘。念佛寫經追冥福。終其制。福於慶尙道爲大邑。賓客雜遝。凡知與不知經由於福者。必詣苫前問慰。旣還京。稱嘆不絶口。余昔在辛酉。參福州幕。識中郞面。辛未。入藝文館。踵持平後。於朴氏昆季甚熟。思一負笈致蒭。邈不可得。迺諗諸朋友。託之歌詩。以寄其感慕之情。因謂之曰。孝者人子之所當爲。古者敎其不能而已。未甞賞其能也。後世有孝行之出衆者。官爲旌表其門閭而復其家。于以見風俗之變也。本國之制。守親墓三年。許旌其門。不問平日所爲爲何如也。近世士大夫多令家奴代之。終且私爲復其身。任其所之。故爲奴隷者爭欲爲之。夫小人之急於利。猶君子之重於義。人子之念親。豈不如奴隷之愛主乎。顧牽於習俗不爲之耳。持平平居。奉其親無所不至。及其歿而能以禮葬。葬而能以制終。又能廬墓以盡哀。其敦薄俗而激頹風者多矣。先王制禮。要歸於中。喪不過三年。持平祥期已近。當皷琴之夕。歌吾黨之詩。雖子路之勇。亦不敢笑之矣。親喪當自致。至性莫能移。風樹終天恨。雲山盡日思。牛岡浮瑞氣。駟隙近祥期。宰木陰將合。何曾鹿觸枝。

送白雲賓還都序
王京去京師才四千里。又無道途危險梗澁之虞。傳遽往來絡繹。而商旅之行。日夜不絶。獨䆠遊之士不至。何哉。本京雖置省。惟國王丞相獨領之。又其寮寀之命于朝者。皆所自辟。其餘內外百司。竝依本國之舊。中原士大夫無自而來也。頃者吏部以員多闕少。始注儒學敎授于王京。已有數人焉。塗陽白雲賓少業儒。甞由廣寧學正。爲儒官都下。至元丁丑。除王京敎授。告于都堂。得援例乘驛赴任。旣至則室國中來諸生。敎之詩書禮樂。作成人才。庚辰之冬考滿。且聞有代。則辭丞相府。剋日以行。諸生欲留之而不可得也。余後雲賓數月。來佐東省。官亦滿矣。而猶徘徊不去者。懷土也。余欲從雲賓而不可得。其敢爲諸生留之乎。雲賓之去。雖無顧念桑下之戀。亦豈無情。是其行也不可以無贈。余旣徵諸君詩。又序其事而謂之曰。世之挾儒術釣爵位者。旣得爵位。則有芻狗詩書者矣。或急於進取。變而之它。或老而無成。反謂誤身者亦有之矣。雲賓不然。官雖不達。志則不渝。裒衣博帶。無易其初。朝齏暮塩。無異於舊。而曰富貴在天。窮達有命。儒冠何與焉。今之居是邦也。風俗不同。俸廩不給。恬不爲意。諄諄然誨人不倦。是可尙已。盍書以爲別。

送揭理問序
 法者所以行其政。人法並用。又政之善者也。聖朝之興。未遑定法。自至元新格出。至治通制作。然後吏有所守而民知所避矣。盱江揭以忠名世儒家。文章技藝。靡不通曉。尤長於刑名。征東先丞相夙知其才。擧以聞于朝。至元丁丑。除本省理問。余時亦調幕官同日之任。揭君謂余曰。政出多門。民不堪命。方今四海一家。何中朝之法不行于東國乎。余應之曰。高麗古三韓地。風氣言語不同華夏。而衣冠典禮自爲一法。秦漢以降。未能臣之也。今在聖朝。親爲舅甥。恩若父子。民社刑政。俾皆仍舊。而吏治不及焉。凡一國之命。一省之權。緫而專之。故稱國王丞相。其寵綏之私。委寄之重。爲如何也。比來國法漸弛。民風益薄。自相變亂而爭告訐。省吏之執通制者則曰。普天之下。莫非王土。國臣之持舊法者則曰。世皇有訓。不改土風。於是出彼入此。趣輕舍重。皆有所說。莫可適從。法之不行。非由此歟。君曰。然。吾旣有所受。惟知奉法而已。已而條理克明。請謁不行。吏絶其私。民服其公。要不失朝廷之大体。而不撓本國之舊俗耳。人法並用。余於君見之。今年冬考滿。且念親老。浩然有歸志。知君者咸曰。宜有詩。屬余序之。故書前言以贈其行。因有請焉。令兄集賢公爲時儒宗。名聞海內。余辱出門下。東歸之日。承其敎誨。早夜以無忌。而今而後余知不負公矣。君歸幸謝之。

賀崔寺丞登第詩序
取士之法尙矣。其科目增損。代雖不同。而賓興之爵祿之。用之文虎。則未甞有異。故六藝居三物之一。而射御在其中。及至後世。乃有虎藝之科。又有不由文虎而入仕者。謂之吏。盖古刀筆之任。於是仕之途遂歧而三。隨時所尙而有重輕。然唐之搢紳。雖位極人臣。不由進士者。不以爲美。迄宋之盛。尤加重焉。本國法唐体宋。世尙文士。凡侍從獻替之官。選擧銓仕之職。實皆專之。而虎與吏莫敢望之也。矧今聖元右文。再下科詔。業文之士皆持滿賈勇。爭欲角技於戰藝之塲。至元六年冬。三司使金公，典法判書安公選士於春官。春軒崔公之子禮卿中其試。崔公好客。爲東方第一。賀者之肩相磨也。余旣進賀春軒。退謂禮卿曰。凡欲登科者。以階其仕耳。本國舊制。官至六品。不復就試有司。君甞由郞將兼監察糾正。轉典客寺丞。年又方壯。日進未已。顧援近例。與白衣之輩弄毫楮於棘闈之間者。將歌鹿鳴。而與計偕射策於天子之廷乎。將爲献替。以補吾君之過而順其美乎。將參銓選。題品士流。或嗔而與人官。或笑而不與乎。抑苦其虎夫之豪縱。懲其吏員之奔競。而託吾儒之迂闊。以自晦於詞林醉鄕乎。禮卿曰。不然。事君事親。自有家訓。若其富貴利達則求有道而得有命。吾何爲哉。自吾家禮部公諱均以下相繼登第者五代。而禮部之子文定公諱甫淳爲忠憲王名相。四掌禮闈。至祖文簡公。又相德陵而主文衡。及乎尊公。幼從國子弟宿衛天朝。不暇於擧業。故昔祖母金甞撫吾頂曰。見汝及第。能復家業。可無恨矣。慈顔雖遠。言猶在耳。此吾之所以區區者然也。余聞其言而義之。揚其觶而與之曰。君子之敎。反古復始。盖不忘其所由生。而况孜孜好學。必欲承家者乎。它日立揚。從可知已。人言擧子今年得主司。余以爲主司今年得擧子。於禮卿可云。客皆曰然。因各賦詩。俾書余言于卷首。

送金晦翁赴化平府序
余在都下。聞新除守令者言某州有瘴氣不可居。某縣其俗頑癡不可理。其次則曰。去鄕里遠難行。其俸薄難養廉。不聞曰前官卒于任。豈可爲此州。前官不宦達。豈可宰此縣。夫中國之士。豈亦無賢愚哉。其能不以死生窮達爲自外來者則一也。盖由習俗猶正。此其所以爲中國也。吾友晦翁之光州也。人皆謂前此得光者。以前官卒于任。故多避免。翁必不之任。翁曰。噫。光無瘴氣。吾可居也。民雖頑癡。自有條法。吾可理也。去鄕里近。吾何憚行。其俸雖薄。不猶愈於日糴大倉乎。天下古今之不壽者。皆官于光者乎。其官達者。又皆除光而不赴者乎。其言正大。與聞都下者不異。余不覺拊髀而起曰。翁之此行。當有五利。人棄我取。必久於政。一也。善政旣久。民受其福。二也。政成課最。寵召是膺。三也。翁旣召還。代者必賢。四也。賢者繼踵。光必復興。五也。翁其識之。井邑蕭條異舊時。送人作郡謾吟詩。興來飮酒寧無偶。我有同年不甚癡。

雞林府公館西樓詩序
 余至東京客舍。登東樓。殊無佳致。迺陟西樓。頗壯麗軒豁。城郭山川。一覽而盡。三藏法師旋公大書倚風樓三字。而無題詠者。惟是府千年王都。古賢遺迹。往往而有。自入本國。爲東京亦將五百載。其繁華佳麗冠於東南。而仗節觀風。剖符宣化者。又多詩人墨客。意必有紅壁紗籠銀鉤玉筯輝映其間。以今所見。惟賓軒所題一絶句在耳。先儒金君綏首唱也。或言曩館舍災。詩板隨以亡。然金詩何獨不火。火後之作。亦何不見。或者之言。不足徵也。有一鄕校生曰。金詩之偶存。可以想見百年前風流人物也。盖於其時。民醇政簡。遇事輒裁。遇興輒發。至於簿領陳於前。絲竹列於後。人不爲非而自不爲嫌也。百年之後。促促然務自脩飭。一嚬一笑恐或不時。安敢登臨嘯詠。以取腐儒之誚。今先生無觀風宣化之勞。以尋眞探勝爲事。縱觀楓岳。雪山萬仞。又踰鐵關入東海。以窮國島之奇祕。遂遵海而南。摩挲叢石亭之古碣。三日浦之丹書六字。舟泛永郞湖鏡浦。以訪四仙之遺躅。燭照聖留窟。以極其幽恠。而卒至於斯。其於游觀。可謂厭飫矣。雖然。新羅古都。壯觀遐眺萃於此樓。而無一語以去。爲先生羞之。余應之曰。吾旣不云云乎哉。但不能爲詩人墨客之流耳。然於諸生之言。深有所感。而且得以觀世變。因成長句四韻。以示登斯樓者云。東都風物尙繁華。更起高樓拂紫霞。城郭千年羅代樹。閭閻一半梵王家。珠簾捲盡山如畫。玉笛吹殘日未斜。倚柱吟詩還自笑。重來不必要籠紗。

上冊後賀表
於赫皇圖。蔚啓乾元之運。聿新壼制。茂昭天作之祥。宗社安榮。臣民欣悅云云。曰肅曰乂。乃武乃文。憂勤能致于中興。有光祖業。風化實資于內理。用厚人倫。端遇昌辰。誕敷渙號云云。叨居華秩。獲覩盛儀。窃慕華封。恭上多男之祝。式歌周雅。願延萬壽之期。

太后上同前表
母儀丕顯於東朝。曾崇徽號。婦順肇形於內治。新布德音。縟禮畢陳。慈風遠被云云。靜深照物。冲澹怡神。贊先帝之睿謨。更張大化。毓吾皇之聖德。馴致隆平。慶洽中闈。歡騰諸夏云云。幸叨近列。夙荷洪私。旣廣至仁。式叙六宮之政。願輸微懇。對敡萬歲之休。

皇后賀箋
寵配至尊。夙著乾坤之序。光膺盛典。益隆宮壼之儀。朝野交歡。神人胥悅云云。德全純懿。性禀柔嘉。主饋在中。克正長秋之位。推仁逮下。方歌樛木之詩。爰擧彜章。俯頒渙號云云。叨司徽掖。幸際明時。昵侍。 文石之班。曷勝蹈舞。遠播關雎之化。共荷生成。

謝復弓兵馬匹表
起居。昨辭舜殿。忽周一歲之星。邈處箕封。常祝萬年之壽云云。詔令雷行。萬方更化。德音天降。一國生光。仰荷恩私。伏增感愧。伏念臣昨因述職。幸獲入朝。適逢皇極之敷。庸復至元之治。於至元三年四月初三日欽奉詔書內。漢人南人高麗。不得隱藏軍器。執把弓箭。除官員存留馬匹外。其餘盡行拘刷。以小邦邈居於東土。而舊俗頗異於中原。當太祖天造之時。宲先歸附。値世皇龍飛之際。尤著勳勞。有錫馬三接之榮。餘館甥貳室之慶。約束雖遵於聖制。典章無墜於祖風。苟一日而變更。慮三韓之驚動。又近弗庭之俗。恐窺無備之邦。鑿井耕田。斯民何知帝力。馳馬試劒。絶域宜耀皇威。是用籲號。果蒙兪允。此盖伏遇云云。廓乾坤之量。垂日月之明。謂臣世篤忠貞。憐臣躬修朝覲。皆仍舊貫。曲借洪休。臣敢不謹守封彊。恪勤職貢。祗服釐東之命。益輸報上之誠。

太后賀正表 國行
起居。守藩東海之濱。未能趍造。注想內朝之列。徒切瞻依云云。三陽協序。肇頒象魏之和。萬國朝元。益衍慈闈之慶。光增日月。喜溢寰區云云。道配乾剛。德侔坤順。怡神淵懿。得女中堯舜之名。佑聖憂勤。措天下羲軒之世。式迓佳辰之復。茂膺諸福之臻云云。端遇昌期。獲叨洪造。阻參賀列。邈居東土之封。第貢忠誠。願上南山之壽。

賀正表 權省行
起居。權分省治。邈居出日之隅。遙望朝儀。切祝齊天之筭云云。政在璿璣。茂迓泰亨之運。祥凝黼扆。肅陳元會之儀。萬象皆春。一人有慶云云。齊莊中正。濬哲文明。尊賢使能。紹復世皇之道。繼志述事。緝煕先帝之心。適遇昌辰。倍膺純祜云云。幸忝宰屬。分治省垣。相府久虛。權守征東之重寄。辰居雖遠。益殫拱北之微誠。

謝表
起居。襲封三載。功未著於保釐。祝壽萬年。心常馳於垂拱云云。使星洊至。恩露屢垂。拜賜已還。感銘奚極。伏念年齡方弱。學業未成。猥承聖主之洪私。早襲祖先之餘緖。釐東之寄已届於三年。報上之心何忘於一日。效微勞之無地。愧珍貺之自天。光爛宮衣。香浮內醞。此盖伏遇云云。齊莊中正。濬哲文明。邁舜德之好生。体皐謨之柔遠。諒臣世忠於上國。憐臣係出於外甥。不責其愚。而加其惠。臣謹當沈酣渥澤。賡四方旣醉之歌。被服寵榮。嚮萬物皆春之化。

佛頂道塲䟽
梵雄已遠。歷千古而弥尊。神呪最嚴。消百殃之孔易。仰投皇覺。俯兾洪休。言念孱資。叨承丕緖。以妙年倦于學問。於今日昧其施爲。未容逆耳之言。難去溺心之欲。春蒐雖云講武。豈匪妨農。天變屢以示灾。盖由闕政。幾撫躳而兢惕。猶臨事而依違。民不聊生。人多解望。旣使朝綱而漸弛。乃至於斯。更遭年厄之相仍。唯憂不免。知已往之無及。庶將來之是圖。玆求禳禬之良方。莫若宣揚其祕典。式淸禁宇。祗展熏筵。纔演微言。卽通眞感。伏願嚮洪範之五福。身其康強。肩殷盤之一心。民用和睦。

外院道塲䟽
玉毫相熾盛之光。有大威德。金輪王吉祥之呪。滅諸災殃。切惟先祖之貽謀。深信西乾之像敎。矧子不穀。適逢衰叔之時。顧自無能。難保盈成之業。第遵彜範。用丐眞庥。脫玆方寸之誠。少有錙銖之效。伏願四方賴慶。如秦誓之榮懷。二氣循常。致羲經之交泰。

八關齋䟽
覺皇說法。皆稱三有之妙因。末俗迷眞。宜執八關之正戒。故自創垂之先祖。已能崇奉于靈詮。用保丕基。或由妙援。矧及我無良之嗣。莫克施爲。盍遵其不易之規。庶幾持守。肆取彜儀於陽月。伻陳勝會於西都。佛聖證知。神龍歡喜。伏願四方無侮。益承上國之懷綏。六府孔修。更致東人之富庶。

下元醮靑詞
初獻。履秦正之紀望。適屬朝元。酌周潦以薦誠。敢希注福。兾垂寶鑒。優錫純禧。亞献。蒼蒼無極。道已先混沌之前。蠢蠢有生。命不外陶甄之內。敢竭由中之信。用資佑下之私。三献。抱氣含元。曲借生成之便。考功紀過。潛行禍福之權。盍罄卑悰。仰干聦聽。伏念恐德不類。莅事惟煩。猥承積累之餘。得爲民牧。未見側脩之效。可享天心。玆當校錄之辰。冞極棐忱之畏。謹邀鶴侶。恭奏龍章。伏願頓解愆尤。俾有自新之地。優加壽錄。坐膺難老之期。

近冬至甲子醮靑詞
甲子紀辰。已近陽生之候。乾元資始。益彰天覆之仁。式殫明享之誠。敬佇曲成之惠。念膺祖構。叨襲王封。召水旱之不常。旣由凉德。使歲時而無易。惟借陰扶。玆値良辰。恭陳法醮。高靈下墮。諸福畢臻。致令十日雨五日風。淳風復于今日。三年耕一年食。餘食踰於昔年。

小王本命醮靑詞
 初献。日周六甲。當小王貽命之辰。時罄一心。修上帝享誠之擧。蘋繁可薦。黍稷非馨。亞献。視之不見。孰知陶鑄之功。感而遂通。能籍照臨之惠。敢申昭告。庶格明禋。三献。天無親而輔德。命不易哉。父有子而主恩。心乎愛矣。切惟元嗣。間襲丕圖。雖因謙退之情。遂成恭默。恐有虞憂之念。反損和倪。玆卜元辰。特開淸醮。儻枉冷然之馭。居歆酌彼之儀。致令存其心存其誠。克諧以孝。俾爾富俾爾壽。永孚于休。

爲金校勘天祚祭母文
父母生子。忠孝是期。苟不繼志。孰云秉彜。惟予孱眇。子道之虧。先君早世。北堂凄其。求官與學。遠違母儀。間關南北。遂至京師。薄宦無功。祗以仳離。豈不懷歸。愧此布衣。自從科興。講習孜孜。戰藝塲屋。幸再中之。靑衫覲省。一笑之微。三年掌翰。末吏之卑。讎書芸閣。七載權知。虗名無用。子職何裨。戊辰之年。來省庭闈。雖云老病。亦甚淸羸。明春辭去。不敢言歸。謂親已老。何以去爲。時乃勉予。汝去何遅。朝夕尸饔。自有婦兒。以志爲養。汝復何疑。汝去勉旃。好爵與縻。立身揚名。以畢孝思。承敎就途。中心有違。日月幾何。纔過一朞。夢想高堂。心馳魂飛。訃書奄至。永感在玆。何怙何恃。已而已而。嗚呼哀哉。有子七人。振振螽斯。昆令季強。夫唱婦隨。以耕以織。溫淸以時。獨予不類。惰其四肢。齒踰強仕。浪學畫脂。猶無寸廩。一膳是資。後雖得志。萬鍾何施。負米無地。古人所悲。時不可再。悔不可追。一觴之奠。而誠叵涯。如生如存。聽我哀辭。

爲元宰相祭養父政丞利用文
 嶽將降賢。時當復泰。天故生公。際風雲會。惟德惟功。三韓所賴。自我國家。遭時事大。王或親朝。負紲不懈。或使之聘。奉辭專對。半百年間。四千里外。汗馬來往。疾如神恠。秉義不貳。致身不愛。歷輔三君。夷險一節。再長百寮。邦興民活。一心未灰。兩鬢如雪。勿謂無兒。伯道是比。公德之豊。公功之美。當配廟食。百世不毀。嗟嗟孱質。雖曰無似。予以父事。公亦子視。今公之沒。予將疇倚。敬修冥福。兼陳薄祀。洋洋在上。魂其歆止。

爲男駙馬祭瀋王文
惟王之生。禮義是袵。昔在德陵。愛育之甚。子而不姪。推食與飮。廼請天子。遜封于瀋。王惟敬愼。兢兢伈伈。寵遇英皇。日侍燕寢。恩沛春融。威生寒凜。帝謂汝王。有求告朕。姦人抵隙。乃謀乃諗。始䦧于墻。終成貝錦。此出宸衷。非王不審。近因民望。又被讒譖。有德無命。此責誰任。未東其轅。遽北其枕。有兒煢煢。恩保巨廕。哭徹九泉。血淚斯滲。

祭張曲江文 缺
本文缺

有元奉議大夫，太常禮儀院判官，驍騎尉大興縣子。高麗純誠輔翊贊化功臣，三重大匡，右文館大提學，領藝文館事。順天君蔡公墓誌銘。
至元六年歲在庚辰正月十日癸亥。大興縣子順天君蔡公年七十九。以疾卒于其第。將葬以禮。其子壻以公之行狀乞銘於李糓。糓曰。公之行義高一時而功德著于國。於銘何有。公諱洪哲。字無悶。交州道平康縣人。生十八。以能文詞。中成均試。二十三。登進士第。始命膺善府錄事。五轉而爲通禮門祗候。出守長興府有惠政。已而棄郡。卽閑于家凡十四年。自號中菴居士。常以浮圖禪旨琴書劑和爲日用。性又不喜干謁。與世淡然。若將終身焉。德陵素知其名。至大戊申。新政急賢。將大用公。公卧益堅。強而後起。卽除司醫副正。皇慶壬子。拜密直副使。由前祗候一起而八遷。五年作相。士林榮之。延祐甲寅。使正經界。公專其任。廼相四方三壤之宜。酌其古制。徵其定墾。務適於時。公私以便。德陵益器之。累加密直使。明年冬。以事已聞。陞僉議評理。轉三司使。尋遷贊成事。庚申。封平康君。有公子仕元朝秩五品者。以恩封大常禮儀院判官。具階勳爵。至順壬申。毅陵復位。圖任舊人。再起相之。旣又更封順天君。進階三重大匡。加功臣號。仍以大右文領藝文館。知丙子貢擧。時稱得士。公於文章技藝。皆極其精。而尤深於釋敎。至論其道。雖稱開士。公片言折之。苟無所見。烏能如是耶。甞於第北。刱旃檀園。常養禪僧。頗有得道者。又施藥園中。國人賴之。呼爲活人堂。後於第南作堂。名中和。時邀永嘉君權公以下國相八人爲耆英會。盖慕昔賢而風流不减焉。公鑒識絶倫。風猷希代。取人無備。觀過知仁。居室接物。一團和氣。可謂大雅君子矣。曾祖諱某。贈尙書令。祖諱某。小府監。贈平章事。考諱某。左右衛保勝郞將。贈僉議政丞。妣朴氏。昇平郡夫人。贈韓國太夫人。贈知密直事諱某之女也。夫人金氏。永嘉郡夫人。亦以子貴。封大興縣君。考諱某。位至僉議中贊上洛公。有功世皇朝。授中奉大夫都元帥。夫人柔嘉淑善。克持閨門。生子五人。長男河中。宿衛輦轂。選太傅府咨議參軍。間仕本國。判三司事。今爲平康君。次男河老。判宗簿寺事。次男先智。學佛爲繼祖演眞大禪師。長女適今雞林府尹檢校僉議評理薛玄固。次女適故左右衛保勝別將鄭光祖。先公歿。公之卒也。人亡楷範。國失蓍龜。莫不嘆悼。以四月初八庚寅。葬城東原。銘曰。 人之有德。必位必壽。亦或不然。惟公克有。惟其有之。是以不朽。

大元故將仕郞，遼陽路盖州判官。高麗國正順大夫，檢校成均大司成，藝文館提學。同知春秋館事崔君墓誌。
皇朝進士有名東方者。曰雞林崔壽翁。始除盖州判官。地僻職冗。居五月。移病東歸。不復于朝。雖仕本國。才奇志高。不容於時。年五十四。至元六年庚辰六月十日壬辰。以病卒。葬有日。其弟監察糾正潪。以所爲行狀來乞墓銘曰。吾兄之才不愧于古。而吾兄之志不行于世。卒至官不達齒不高。無澤以及物。無子以爲後。其又不克銘諸幽堂以列其行。則吾負吾兄矣。知吾兄莫如子。宜爲銘。糓義不可辭。廼次其世系而叙其行實焉。君諱瀣。一字彥明父。遠祖允順。仕新羅官至太守。世家雞林府。曾祖諱某。慶州司兵。贈軍簿判書。祖諱某。檢校軍器監。贈版圖判書。考諱伯倫。狀元及第。名聞于朝。授高麗王京儒學敎授。累遷本國民部議郞。階中顯大夫。妣任氏。封晉陽郡夫人。大護軍致仕諱某之女也。君幼穎悟。九歲能詩。旣長。學日進。大爲先輩所服。未及冠。再以詞賦試有司。試輒中之。初罷成均學諭。選藝文，春秋館檢閱。尋以事貶。監長沙務。旣又復選注簿藝文春秋館。由注簿拜長興庫使。遷成均館丞。藝文應敎。典校，典儀二副令。檢校大司成。君之所歷如是。君讀書爲文辭。不資師友講習。超然自得於義理之歸。不惑異端。不溺俗習。而務合於古人。至論同異。苟知其正。雖老師宿儒爲時所宗者。且詰且折。確持不變。君之所學如是。延祐科興聞詔。乃曰可試所學。旣而果中辛酉科狀元。宋祭酒稱其才。屢形於詩。自是名益著。異己者益不喜而益排之。君又不善伺候。放蕩敢言。而喜說人善惡。故輒擧輒斥。卒不大用。然取友必端。知命無憂。不以仕已喜慍。惟以詩酒自娛。常選本國名賢所著。題其目東人之文。凡二十五卷。平生不理家人生產。自號拙翁。後居城南獅子山下。開園曰取足。遂稱猊山農隱。卒葬其山之東。家甚貧。凡知君者爭致賻。乃克葬。君再取。先取檢校評理潘永源之女。生一女。適士人池爕。後取通禮門祗候蔡興之女。生二女。皆幼。無子。銘曰。嗚呼崔君。不覊不羣。私淑其學。好古而文。奮不牽俗。陽狂敢言。雖無其年。名有可傳。雖無其子。弟有可倚。彼位我德。孰失孰得。君自不疑。其又奚悲。猊山之東。馬鬣之封。千載之下。知有拙翁。

高麗國奉常大夫，典理揔郞，寶文閣直提學，知製敎李君墓表。
有元至元六年庚辰十月朔。王府斷事官僉議評理李公。命其門生征東行省員外郞李糓曰。子早與吾兒達尊游。知其爲人。宜爲表其墓。又曰。人孰不愛其子。而吾之愛甚。故其亡也哀之過。嗚呼。糓其尙忍爲之辭乎。君諱達尊。字天覺。系出雞林李氏。故臨海君李公瑱之孫。今永嘉君權公溥之外孫。上黨君白公頤正之壻。內外皆奕世門閥。凡稱道德文章。必先三相家。君少無紈綺習。孝友恭儉。生十一。以門功拜別將。十八。工文詞。登乙科第。由思補陞獻納。尋遷監察掌令典儀副令。己卯之冬。尊公以國亂隨王北上。時人心危疑。君曰。吾知有君父而已。匹馬往從之。明年。事定王復政。轉典理捴郞。思補以上。皆兼館職。六月。東還得疾。輿過鴨淥水。二十九日辛亥。歿于道。旅殯長林驛。八月某甲子。使迎柩。十月某甲子。葬某原。年二十八。子男女五。長曰德林。年十一。次曰壽林。九歲。餘皆幼。嗚呼。始君居太夫人憂。哀毀幾滅性。宗族稱其孝。旣學而文。旣事而幹。人知其能業其家。天若篤生斯人而有爲於斯世也。胡不假年而至於斯。嗚呼。

高麗國正順大夫，密直司右副代言，崇簿令兼監察執義，知版圖司事柳君墓誌銘。
儒州柳氏有佐命開國者。其後延慶食德。代生賢哲。明王宰相諱公權。好學工草隷。卒官參知政事。謚文簡。是時。崔忠獻挾討賊功擅廢立。子孫相繼專政。至忠憲王戊午。文簡之孫諱璥。才華德望冠一時。與別將金仁俊謀誅忠獻之曾孫誼。用能歸政于王。施惠于民而功在社稷。到于今稱之。官至匡靖大夫，僉議中贊，修文殿大學士，監脩國史，上將軍，判典理司事，世子師。謚文正。於君爲曾祖。文正生知都僉議司事諱陞。謚貞愼。貞愼生文化君諱仁奇。謚溫靖。娶僉議中贊諱之淑謚光節之女。海陽郡夫人金氏。於君爲考妣。君諱甫發。年十六。以門蔭除興王都監判官。再遷郞將。至元二年丙子。拜少府少尹。轉通禮門副使。己卯春。陞密直代言。兼監察執義。性聦慧恭恪。幼承毅陵之知。至是將大用。試以納言之任。攝風紀之司。君能深惟家業。志于無忝。方將立功于時而垂名于後世。人亦以此望之也。已而毅陵棄國。時事一變。明年八月乙未。病暴卒。年三十七。夫人元氏。故檢校評理諱善之之女。毓德華閥。媲賢大家。承祀主饋。以順以則。生男女五人。長繼高。方十歲。次尙左。八歲。長女適瀋陽路達魯花赤洪川君忽失怗木耳。次適指諭郞將洪有龜。季適新陽君盧瑛。以九月庚申。葬城東大德山麓。夫人以君之甞所往還者。於文士莫若余。使來乞銘。銘曰。柳氏之興。與國並焉。源其遠矣。流慶緜緜。文簡文正。旣藝旣賢。相我釐東。五葉蟬聯。惟君克肖。志篤紹先。天未厭德。胡不永年。孰尸壽夭。莫究其然。刻銘幽室。惟後之傳。

大元故將仕郞，遼陽路盖州判官。高麗國三重大匡，興寧府院君，領藝文館事。謚文貞安公墓誌銘。
余在京師。聞謹齋病。旣歸問疾。見余則潸然曰。吾不可久於斯世矣。指其子宗源曰。子如吾思。無忘吾兒。且以墓誌屬之曰。吾平生無可稱。吾四爲士師。凡民之屈抑奴人者。必理而良之。此其可記者也。余聞之悲。而姑復之曰。病豈皆不愈。言何遽如此。嗚呼。可謂知命君子矣。旣卒將葬。其弟輔與余同年。以公行狀來乞銘。嗚呼。余甞受業於公。而公又親命之。敢以辭爲。公諱軸。字當之。福州興寧人。曾祖得財。祖希諝。俱爲本郡戶長。考碩。及第。遂隱不仕。以故皆贈官。妣興寧郡太夫人安氏。同郡人檢校軍器監成器之子。公生而穎悟。知讀書。力學工文辭。中成均試。擢進士第。調金州司錄。選藝文，春秋館檢閱，修撰。再中鄕試。拜司憲糾正。癸亥。又中鄕試第一名。甲子。會試京師廷對。第第三甲七人。勑授盖州判官。時忠肅王被留輦轂四年矣。公謂同志曰。主憂臣辱。主辱臣死。吾曹之學如此。乃上書訟王之無它。王甚嘉之。超拜成均樂正。盖州守遣人禮請。王方嚮用。故不能去國之任。由樂正轉典法，版圖，軍簿，典理四捴郞。遷右司議大夫。永陵莅位。命存撫江陵道。有文集曰關東瓦注。再拜判典校知典法事。忠肅王復位。凡得幸於永陵者皆斥之。或以公爲所斥者之親。褫其職。時人語曰。得之自身。失則由親。旣而起爲典法判書。俄又忤內竪之用事者見罷。永陵復位。復起判書典法。同知貢擧。取今判密直司事李公遂等三十三人。時稱得士。由判書轉監察大夫。樂正以上常兼館職。雖長憲司。猶帶之。表牋詞命多出其手。癸未。以檢校評理出牧尙州。尙與福接境。而太夫人在桑梓。往來起居。以盡孝道。甲申春。王新政。首論相。召副使密直。尋陞政堂文學。明年。加僉議評理。又加贊成事，右文館大提學，監春秋館事。丁亥秋。遘疾。除興寧君。盖執事者不喜吾儒。故有是命。其冬。衆論紛騰。復職如初。戊子春。疾復作。乃乞致事。夏六月朔。復除興寧君。進階開府。至二十一日。訃聞。王命有司。予贈以禮。謚曰文貞。百官會葬。哀榮終始。可謂無缺矣。以七月十一日。窆于大德山。享年六十七。媲甘泉郡夫人文氏。檢校軍器監龜之女。生二男一女。長宗基。寶馬陪行首別將。先歿。次宗源。及第。今爲有備倉副使。女適別將鄭良生。有二弟。輔。及第。中京師乙酉科。除遼陽省照磨。因覲省歸國。今爲右代言。輯。及第。今爲成均祭酒。先公早世。公敎二弟。無異己生。以至成人。故其弟之事公如事父云。本國之制。三子登科。廩其母終身。公與二弟旣登第矣。又與其仲俱中皇朝甲第。實世所稀。而亦公敎養之力也。公處心公正。持家勤儉。發言便便無遁詞。居官矻矻無倦色。見善則稱之不已。故多譽。見惡則避之不近。故寡怨。自號所居曰謹齋。其志可見已。銘曰。謂非壽耶。年薄七旬。謂非貴耶。位冠諸君。有弟有子。有德有言。我銘不諛。維公之墳。

高麗國重大匡，僉議贊成事，上護軍。平壤君趙公墓誌。
惟昔世皇。旣一海內而懷柔要荒。嘉我忠憲之歸款。忠敬之勤勞。而行崇德報功之典。迺釐降帝女于忠烈王。其貳室之恩。三接之寵。天下無對焉。當是時。賢能並出。奔走輔翼。光大三韓之業。貞肅趙公尤爲傑然者也。貞肅諱仁䂓。官至僉議中贊。封平康府院君。旣樹中興之功。都上相之位。以勳以舊。蔚爲元臣。而諸子振振。又皆克家。功名富貴。冠於一時。公其季也。公諱瑋。字季寶。平壤祥原人。贈樞密院副使瑩之孫。司宰卿致仕趙公溫呂之外孫。管軍萬戶羅公裕之婿也。生九歲。以門功權務昌禧宮。再遷攝護軍。五轉大護軍。歲庚戌。拜密直左副代言。四轉右代言。乙卯。除讞部典書。明年。以揔部典書行平壤尹事。又明年。出牧淸州。北界人多桀驁。南方俗亦姦黠。公壹以惠不以威。期于無事。聽訟之餘。飮酒圍獵。人始不知其德。去乃思之。延祐末。忠肅王與瀋王構釁。或以間公。授以元尹。置之散地。事旣定。忠肅知其無它。癸酉。拜知密直。乙亥。遷判密直。俄陞僉議贊成事。時忠肅倦于政。委之宰相。公大體不務瑣尾。發言侃侃。人服其公。謂有父風。期以冢宰。戊寅閏月。以事免。時宰相例寵襲封平壤。已而忠肅損國。事隨以變。公屛掃。日與親故讌集。至正改元之春。樂禍者誣公與客論議國是。永陵怒甚。夜半下命。貶福州牧。衛使押送。不許一刻留。公倉皇出城。馳赴任所。意頗不樂。稍覺傷和。旣還疾作。艱行步重語言。百方莫醫。丁亥秋。進封府院君。以病不謝。戊子十一月乙巳。卒于家。亭年六十二。夫人羅氏。封通義郡夫人。生男興門。今爲少府尹。孫男一人。以明年三月己未。葬于松林原。將葬。其兄元朝三藏法師旋公以墓誌屬予曰。吾姪方萬里奔喪。未暇匍匐以請。吾弟之志子知之。乞誌之。又曰。吾弟之德之行。誠不愧于前人。謂當一起以慰東人之望。嗚呼今已矣夫。又其亡雖丁國恤。衆議謚以易名。官尤事以會葬。其德之感人如此。盍銘諸。糓諾而銘之曰。天之降村。彌篤于人。何以篤之。有君有親。貞肅之子。忠肅之臣。旣能竭力。又致其身。予齒去爾。賦已不均。予德奪壽。天或匪仁。我銘公墓。其悲爲民。措辭無愧。刻此貞珉。

高麗國匡靖大夫，僉議評理，藝文館大提學，監春秋館事，上護軍致仕尹公墓誌銘。
公諱宣佐。字淳叟。鈴平郡人。三韓功臣莘達之後。莘達玄孫太師門下侍中瓘。平戎拓地。配享王廟。瓘之孫太師門下侍中麟瞻。靖難匡國。功在社稷。麟瞻生判禮賓省事宗海。宗海生內庫副使世芳。世芳生贈判司宰寺事應植。應植生贈僉議評理均。均取贈贊成事宋世堅之女。於公爲考妣。公生而穎異。七歲能屬文。歲戊子。擢第一人及第。由金海掌書記。入補秘書郞。直文翰署。累轉堂後官。丁未。忠宣王嗣政。沙汰百寮。拜左正言。再轉右思補兼讞部散郞。出按淮陽道。累遷內書舍人，選部議郞。壬子。按全羅道。有古按轡持斧風。事聞。就陞都津令。癸丑。王遜位于忠肅王。忠肅素聞其名。授成均祭酒。命掌符印在左右。仍令進講資理通鑑。轉監察執義。中以事罷。辛酉。復職如初。是年。瀋王得幸于英宗。誣王以罪。欲攘其位。患得之徒皆附焉。其黨十餘人忽自都下來。言瀋王已得國。國人盍狀王之非以達于朝。乃連數十紙書其狀云云。鋪于旻天寺門。招百官而署之。人爭趍之。公獨曰。吾不知吾君之非。臣而訴君。狗彘不爲。唾之而去。由是臺諫，文翰得不署名。事定。中書以其狀歸之。王數其不署者而嘆曰。非尹某在憲司則其它未可知也。時王被留五年。財用匱乏。瀋王之黨知其然。封府庫以沮輸運。公檄察官趙琯督責主者。輸運乃行。乙丑。王歸國。除判典校。階通憲。俄以民部典書出尹漢陽。旣而王及公主如龍山。謂左右曰。尹尹淸儉。故使牧民。汝曹愼毋擾溷。辛未。引年致事。乙亥。王親注守令。至雞林尹。輟筆以思曰。朝臣盈庭。無如尹尹。卽注之。其見信於王類此。公再尹大府。益廉益勤。凡民之所病必務去。而可以利民者擧行無遺。丙子。加僉議評理。仍令致仕。癸未九月某甲子。得微疾。呼子女而前曰。今人之兄弟多不相能者。由有爭也。命子粲書文契。均分家業。且戒之曰。和而無爭。以訓汝子孫。言畢。正其衣冠。端坐而逝。以其月某甲子。葬于北原。享年七十有九。夫人尹氏。國學大司成諧之女。生子三人。長棣。先公歿。次粲。及第。今爲典儀寺丞。女適大護軍庾良俊。繼昇平郡夫人朴氏。生二男。廕及第。今爲通禮門祗候。季剃髮學佛。再繼林氏。無子。公平生不理家產。性不飮酒。人未甞見其戱謔歌舞。愼交遊重然諾。獨居常若對賓。唯以經史自娛。有質疑者。輒據經以對。至于老莊之書。刑名之學。靡不研窮。故學者多歸之。詞翰淸便。正言以上。常兼館職。一時表牋。多出其手。旣葬之七年。右代言尹澤與余同年及第。以所撰公行狀來乞墓銘曰。嗚呼。公雖姑夫。恩猶父也。適公歿。吾在南方而未及葬。葬期又迫而未暇銘。銘人之墓。如吾公乃可無愧。而猶無銘而至于今。可恨也已。子銘人多矣。亦甞有如吾公者耶。余無辭以辭。唯唯而銘之。銘曰。人以貧憂。公以富羞。或謟于君。公以直聞。孰尸厥爵。爵劣于德。德與齒尊。公貴何言。才名出衆。𥷋其見用。見用之𥷋。公亦不慍。赫赫者誰。泯滅如凘。公死猶生。視此刻銘。

高麗國承奉郞，揔部散郞，賜緋魚袋，贈三重大匡，僉議政丞，判典理司事，上護軍奇公行狀。
曾祖諱允肅。金紫光祿大夫，太師門下侍郞，同中書門下平章事，上將軍，判吏部事謚康靖。祖諱洪穎。左右衛保勝郞將，贈銀靑光祿大夫，尙書右僕射。考諱琯。奉翊大夫，三司右使上將軍。公諱子敖。字子敖。幸州人。始以門功拜散員。至元庚寅。叛王乃顔之黨哈丹。與其衆東走眞番。闌入我疆。逆氣張甚。所至殺掠。忠烈王偕帝女安平公主。率百官入江華島避其鋒。州郡皆據險。且戰且守。中外洶洶。公時爲中軍偏將。負纛前驅。頗有功。賊平。累遷揔部散郞。出守宣州。所居稱職。而有去思。自以奕世衣冠。仕不甚達。性又寬厚。且不喜干謁。日與賢士大夫游。務盡其歡。不理家人事產。年六十三。以天曆戊辰卒于家。夫人三韓國太夫人李氏。左僕射諱湊之孫。國學祭酒諱行儉之女。族大德茂。克配君子。生五男三女。今皇后其季也。謹按奇氏自國初以武材稱。世著其勞。及仁王妃任氏生毅，明，神三王。號恭睿王太后。而公之祖母。實后弟平章諱濡之孫。判事諱景恂之女。自是任，奇兩姓。益大以貴。甲於東國。侍中康靖以冢宰相毅，明，神。當毅王末年。武人鄭仲夫作亂。殲朝臣擅廢立。自是權臣繼踵。搢紳重足。而能從容以道。終始扶持。不失舊物。侍中之力居多矣。僕射慷慨持節義。當國步艱難。晉陽公崔怡顓擅。雖連姻權臣。不肯阿諛。每曉以逆順禍福。姦不得發。怡旣病。其子沆不肖。人多附沆而僕射獨疾之。怡甞問後於人。僕射卽擧賢以對。及沆嗣。以前嫌見斥。飮恨以卒。時人惜之。三司始諱璋。後避國諱更焉。初以將軍出爲忠州牧。專尙寬和。蒲鞭薤水。民不忍欺。政最。召拜上將軍。俄遷鷹揚軍。國制凡軍政賞罰。將校進退。一聽於鷹揚。三司不私其恩威。動以禮法。軍士感服。由是驟登相府。忠烈王以巨室國老。尤加禮貌。哀榮無及焉者。公之妣。延興郡夫人朴氏。典法判書諱暉之女。侍中李文眞公藏用之外孫也。至元元年。有詔今歲王公群牧咸會上都。王其乘驛而朝。文眞以平章。從忠烈王入覲。寵遇異常。文眞德業文章。聞于中國。時右丞相東平忠憲王甚器重之。待以殊禮。坐必虗其右。翰林王學士諸公歆其風裁。皆願內交。凡所對揚休命與本國興利除害者。民到于今賴之。公內外皆名家。由高祖門下侍郞平章事諱守全以下。出入將相。功施于民。而不食舊德。卒於下位。天將大其報而有待于後乎。長男軾。先公歿。次轍。以僉議政丞。今封德城府院君。次轅。以僉議贊成事。今封德陽君。次輈。大匡元尹。次輪。右常侍。長女適商議評理趙希忠。次適典儀令廉敦紹。孫男凡十一。長天麟。小字完澤普化。以版圖揔郞入侍輦轂。今爲直省舍人。次仁傑。小字帖睦邇漙化。以軍簿揔郞宿衛闕庭。次天驥，有傑，田龍。皆郞將。餘未仕。孫女七。長適弘福都監判官洪寶環。餘皆幼。公之家世功德。載在國史。公之事業焯焯。在人耳目。今掇其大槩爲行狀。以備釆擇焉。至正▣▣八月初一日。謹狀。

有元故亞中大夫，河南府路揔管兼本路諸軍奧魯揔管管內勸農事，知河防事，贈集賢直學士，輕車都尉，高陽候。謚正惠韓公行狀。
 曾祖祖父公諱永。字貞甫。姓韓氏。高麗淸州人。曾祖光胤。本國及第。仕至朝請大夫，禮賓卿。卒贈金紫光祿大夫，守司空，左僕射。祖康。本國及第。用儒術相忠烈王。以匡靖大夫，都僉議中贊，脩文殿大學士，監脩國史，判典理司事，世子師致仕。卒謚文惠公。考謝奇。本國及第。仕至朝請大夫，右司議大夫，知制誥。以公貴贈康中順大夫，僉大常禮儀院事，上騎都尉。追封高陽縣伯。媲任氏。追封高陽縣君。累贈謝奇翰林直學士，亞中大夫，輕車都尉。追封高陽縣候。媲蔡氏，鄭氏。俱封高陽郡夫人。公。鄭出也。初。本國遣世家子第爲質子。公之考在選中。遂挈家而來。公由是少長輦轂。學于中國。大德七年。選充宿衛。十一年。入侍仁廟潛邸。爲上所知。至大初。制授承務郞資武庫提點。皇慶元年。除壽武庫使。延祐元年。移使利器庫。時明宗卽封于周。將行。請細甲於仁宗。上命給之。江浙省丞相答失蠻時爲武備卿。抵寺欲取鎭庫者。公曰。卿不聞乎。世祖賜以尙衣御鎧。若曰。以此鎭武庫。後世嗣聖或乘戎輅者服之。否則祕藏。世以寶守。寺官相傳。奉之惟謹。卿曰。吾將取觀耳。無他也。及見卽持走。公大叫卿違制。奔及而手奪之。僅得兜牟。卿復來奪。公曰。我頭可得。此不可得也。乃抱之哭。卿無如之何。止以鎧上王邸。後數月。仁宗命取是鎧。主者以宲對。上怒。置卿極刑。竟無以存兜牟事上聞者。三庫皆尙方戎器祕藏。公再三管鑰。克勤以愼。無絲毫失。及卿被刑。人益重之。延祐庚申。出爲錦州。至治壬戌。移剌高州。高古奚契丹地。屢經兵戰。民物蕩然。邊夷雜種所聚。無耕蠶產。常以剽窃爲事。公知其然。克自檢束。務以德化而誠感之。苟爲姦宄不悛者。痛繩以法而不少貸。一境稱治。天曆之元。又除懿州。制未下。御史臺薦公可任風憲。改授河西隴北道僉廉訪司事。方兵興之時。寧夏土豪借威乘釁。沮壞憲司。公下車。卽將本路點吏張能。因事斷罷。餘皆解散。揔管忻都文推官畏縮托疾。公獨守監司一年。而風紀復振矣。又以營田水利。主者不得其人。夤緣爲姦。斥逐八十餘人。乃選廉能者修開河道。民賴以便。先是。寧夏在邊遠鄙。客旅之死。無所殯。至有骸骨暴露者。公乃令經歷張珪。築垣作屋。收厝其中五百七十餘。以千字文爲記。標其姓名鄕貫。令其親戚。易爲稽考。仍穴垣內。以葬其暴露者。關陜旱饑。流民多就食。而露宿野處。病於風雨。公輟俸以倡。豪富爭出錢以助。凡爲屋二十餘間。其所典鬻男女。官給衣食。還其父母。於是死者得所。而生者不至於病矣。其於讞獄。一本於欽恤。寧夏囚黨氏婦因姦藥殺其夫。獄已成矣。審按二年而無異詞。公一問而知之。再問而得其情。其夫果死於病。幷其姦夫卽治出之。人服其神明。至順二年。轉陜西省員外郞。階亞中大夫。凡分省陜西及爲幕職者。以御史臺同建于彼。每憚召呼應對。有受命而不屑就者。旣上以疾告者。其或不能朞月。往往以罪去者。時行省官僚皆以貪墨劾罷。公孑然獨居二年。竟以能聞。先時。銓選不公。惟勢是附。非賄不成。公悉知其弊。因籍先後定闕等差。唱名注擬。卽行榜示。請囑經絶。高下其手者無所措。奉檄之士莫不悅服。會選守令。元統元年。遷河南府路揔管。公始下車。訪求民瘼。利無不興。害無不除。河南當西北孔道。西自閿鄕。北自孟津。東自鞏縣。凡十一驛。人戶損乏。十室九空。檢校隱蔽。覆按得宲。蠲除其貧弱。僉補其豐厚。而又新館舍闢州路。建里門勸農桑。作惠民藥局以救窮民。收置銅儀以謹測候。民旣悅服。則令之曰。講求治道。莫先學校。廟宇圮陋。齋舍傾頹。豈朝廷隆師重道之意乎。於是損俸勸率。興工修理。建大成門及東西廡序揔四十有九間。後有梁揔管宜文其事于碑。畧而不悉。可恨也已。旣新廟學。則程督諸生課講。凡公退。治後之梅花堂。集僚吏講說經史。寒暑不輟。凡遠近之民寃抑久不得伸者。憲司悉委之公。公亦心誠求之。咸得其情。不幸於至元丙子三月二十有六日。以疾卒于官。享年五十有二。士庶聞者莫不哀泣思慕。至於獄訟之人。亦皆呼哭失聲。且謂自有府路以來。未見廉能循良若公比者。公性寬和。好惡不偏。守正無私。燕間雍容。未甞疾言遽色。勤勞公務。至忘寢食。其行廉潔。一介不以取人。朋友饋遺。雖飮食之微。或不適意。却之不受。其在高州，河南也。當行朝卽粮以往。所食蔬茹。必庚善價。所飮惟水而已。其子孝先捧詔往陜西。道路以還。因覲省公。命不出門路。請見。公不許。留數日去。路官具酒食錢于郊。公聞之不悅。計其費償之。自奉甚約。內無妾媵。淡如也。故捐館之日。帑無餘帛。廩無餘粟。氷蘗之操。終始如一。至正癸未。贈集賢直學士，亞中大夫，輕車都尉。追封高陽郡候。謚曰正惠。娶崔氏。累封高陽郡太夫人。子男三人。長孝先。一名帖木兒不花。由近侍累遷大府監左藏庫副使，征東行中書省員外郞，資政院都事，江南諸道行御史臺監察御史，大司農司都事，僉山南江北道肅政廉訪司事。拜監察御史。次仲輔。一名觀音奴。由侍儀司通事舍人。遷中興武功庫副使。次文献。一名承壽。給事東宮。女一人適陜西諸道行御史臺監察御史徹徹不花。封宛平縣君。糓。鄕人也。甞從之游。故詳公之德行與其家世云。

擬漢責降司隷校尉王尊詔
漢興將二百年。自世宗皇帝以降。禮文寖備而紀綱陵遅。姦軌不勝。先皇帝又以寬仁御下。重於嚴斷。憸邪用事。顯尤顓權。罪盈釁積。今已服天誅。司隷校尉劾奏丞相御史不以時白奏。理或然矣。朕在儲位。猶側目憤不一言。丞相御史其能之乎。司隷之言。是章先帝之過而見朕之短也。可出尊爲高陵令。

擬漢楊震二子爲郞詔
 盖聞君子小人迭爲消長。審之在人主。此治亂之機也。我高皇帝創業。世祖中興。其道無他。審於此耳。文景武宣。遵而勿失。元成以降。小人道長。馴致新莽之禍。中興之後。厥鑒不遠。永平建初之政。能繩祖武矣。迺者戚宦相扇柄用。危害忠良。朝野寒心。可謂君子道消邪。故大尉震少以儒行。名重關西。爲吏廉謹。在朝謇謇。有大臣之節。疾姦臣而不能誅。惡嬖女而不能禁。直言正色。無所回撓。而反見擯斥。卒以自覆。朕甚憫焉甚慕焉。於戱。崇德尙賢。先王之所重。玆用擢其嗣子某與某爲某官。賜錢百萬。用恤其家。以旌忠直。爾其勉卒父業。副朕意焉。

[政由俗革因民設敎] 應擧試策
問。昔太公理齊。擧賢而尙功。後有爭奪之禍。周公理魯。尊尊而親親。終有寖弱之患。擧賢尙功。尊尊親親。俱善政也。末流之弊如是。何哉。周公之聖。太公之智。亦未能救其未然乎。將因其二國之俗而爲理。故不可變也。夫子曰。齊一變至於魯。魯一變至於道。變其俗救其弊。豈無術乎。對。愚聞經曰。政由俗革。又曰。因民設敎。則聖賢爲國之道。夫豈一端哉。或察風俗之澆朴。或省敎化之難易。設敎而道之。立政以理之。故太公之理齊也。擧賢而尙功。周公之理魯也。尊尊而親親。此皆適時知變之善政也。然盛而有缺。久而成弊者。理之常也。故末流之弊不得不生。而齊有爭奪之禍。魯有寖弱之患矣。夫以周公之元聖。太公之大智。亦不能救其未然乎。愚以謂非也。二國之勢使然也。盖所寶惟賢。而功懋懋賞。則擧賢尙功者。先王之所重。宜太公之所先也。然矜其己能。伐其己功。而始勤終怠者。人之常情也。故矜伐之心生。則放侈之風所由起也。放侈積而寖盛。則鴟張瓦解。以至於爭奪也。故齊之後世陵夷。轉而爲覇。上則桓公，公子糾陷於爭國之罪。下則無知，田和遂其簒放之謀矣。且立愛惟親。立敬惟長。則尊尊親親者。聖人之所務。宜周公之所急也。然褻其所親。狎其所尊。漸流於不敬者。亦人之常情也。故褻狎之心生。則陵慢之弊所由興也。陵慢積而寖久。則魚爛土崩。以至於微弱也。故魯之後嗣之危有若綴旒。始則三家擅權而終則陪臣執國命矣。是以。周公甞謂太公曰。何以理齊。太公曰。擧賢而尙功。周公曰。後世必有簒亂之禍。則愚前所謂矜伐之心生而放侈之風起者。太公固已知之矣。太公又謂周公曰。何以理魯。周公曰。尊尊而親親。太公曰。後世必有寢微之患。則愚前所謂褻狎之心生而陵慢之弊興者。周公亦已知之矣。然則二公之言。可謂燭微慮患之至。而爭奪寢微之弊。亦勢之自然也。由是觀之。知其未然而不能救之者。盖因其二國之俗而爲理。故不可變也。然夫子曰。齊一變至於魯。魯一變至於道。則變其俗而救其弊。豈無其術焉。夫孔子之此言。雖爲二國之俗有美惡。而變之之道有難易。故言之。其意則必曰。俗之在敎。若泥金之在陶冶。器之良窳。由乎匠之巧拙。俗之美惡。係乎敎之臧否。今若察其所以。觀其所由。糾之以廉耻。則爭奪之禍奚由而作。示之以愛敬。則陵慢之心胡得而生哉。此孔子變之之意也。誠使擧而措之齊魯後世。則俗之興弊。不刑一人而可變。不終一朝而可救也。救變之術。其在玆乎。又聞救其未然者。聖人之難事。末流之弊。非獨齊與魯也。夏商周漢之季。莫不皆然。詩曰。靡不有初。鮮克有終。良以此也。恭惟我國家盡擧賢尙功之道。敦尊尊親親之義。執中含和而時措之。傳二十八世。歷四百餘年。而無可變之俗。可救之弊也。今執事以齊魯之事爲詰者。將以美其旣往而慮其未然而云耳。謹對。

[財用盈虛戶口增減爲國者止深計] 鄕試策
問。財用之盈虛。戶口之增减。乃王政得失之端。國體安危之本。有國者所當深計也。三代聖王之爲理也。取民不過什一之法。以此應軍國之須。而財用常有餘。域民不過隣保之制。以此服公家之事。而戶口日增。及乎衰世。取大半之稅。關市山澤之利。而財用常不足。置關隘防守之法。執訊形禁之令。而戶口漸减。何也。夫天下之財必有是數。不在官則在民。而財之出入。常在官民之內。財用殫竭。則上下同時俱乏。當此之時。天下之財聚在何所。四海之民亦有是數。兵革飢饉死亡之外。凡有生齒。雖有散亡。但自此移彼。而民之流寓不出率土之濱。然戶口凋弊。則彼此同時俱减。當此之時。四海之民散在何地。苟知所在。則將何以發其財而上下俱足。將何以聚其民而戶口復全乎。歷代財用戶口之額。史具可見。而代各不同。至于隋唐。深有疑焉。隋高祖平陳之始。戶口四百餘萬。至煬帝大業五年。增至八百九十餘萬。而府庫盈溢。自漢以來未有若此之盛也。及唐有天下。自高祖至高宗二年。戶口减至三百八十餘萬。故太宗心服其盛。隋自高祖至大業五年。不過三十年。有煬帝窮奢極侈。而其盛如彼。唐自高祖至高宗二年。亦不過三十餘年。而有太宗勤儉致理。而其减若此。何也。然唐享國綿遠而隋旋踵而亡。以此觀之。財用戶口。不足恃以爲長久之業者也。然則守全盛之基。享無疆之業者。果何事歟。若曰。爲善而理。爲惡而亡。則此陳言淺論也。諸生表出前古未陳之議。悉心以對。對。愚不佞竊有志於世理。甞念王政得失之端。國體安危之本。而未究其所以。然講之師友。則不過曰爲善而理。爲惡而亡。愚以爲此其大槩也。而其所以爲之之具則必有在也。今執事以財用之盈虛。戶口之增减。爲有國者之深計。而諏之以聖王之理。衰世之弊。與夫發財聚民之術。終之以隋唐之事。享國之道。此愚平日所願講者。敢不悉心對。明問曰。三代聖王之爲理也。取民不過什一之法。以此應軍國之須。而財用常有餘。域民不過鄰保之制。以此服公家之事。而戶口日增。及乎衰世。取大半之稅。關市山澤之利。而財用常不足。置關隘防守之法。執訊刑禁之令。而戶口漸减何也。愚聞。先王之爲國也。取民有制。使民有度。至于衰世。一切反之。孔子曰。道千乘之國。敬事而信。節用而愛人。使民以時。千乘之國猶然。而謂理天下者不然乎。盖敬事而信者。王政之大端也。三代聖王。其取民也立其中制。使天下後世取法焉。什一之制是已。故曰。多則桀。寡則貊。民之利病。於是乎係焉。苟以節用愛人。使民以時。爲事必敬而必信之。則財用何盈虛之有。戶口何增减之有哉。自周衰而春秋。春秋而戰國。爭城爭地。日相攻戰。財用不足。而民之生始厲矣。此魯之哀公有二猶不足之言者也。及商鞅之用秦。廢井田開阡陌。而先王之制掃地無遺。雖致一時富國強兵之利。實開萬世殃民蠧國之源。其流之弊至於稅大半。籠關市山澤之利而後止矣。雖置關隘以防以守。而日執之訊。日刑之禁。民安得不流亡。而戶口安得不减損乎。詩曰。逝將去汝。適彼樂土。樂土樂土。爰得我所。此之謂也。明問曰。天下之財必有是數。不在官則在民。而財之出入。常在官民之內。然財用殫竭。則上下同時俱乏。當此之時。天下之財聚在何所。四海之民亦有是數。兵革飢饉死亡之外。凡有生齒。雖有散亡。但自此移彼。而民之流寓不出率土之濱。然戶口凋弊。則彼此同時俱减。當此之時。四海之民散在何地。苟知其所在。則將何以發其財而上下俱足。將何以聚其民而戶口復全乎。愚聞。聖王之制。量地之廣狹。定賦之多寡。地以居民。民以出賦。書之禹貢是已。後世雖廢鄕遂井田之法。而其地猶若也。雖有淳朴澆漓之殊。而其民猶是也。間有掊克聚斂之臣。競開利窟。爭進羨餘。但自設計巧取之耳。庸君常主不知其然。而以爲能。故司馬溫公以此論其新法之弊。以折荊公之姦。是知天下之財信有是數。四海之民信有是數。其或天下亂難。兵革之相仍。飢饉之荐臻。則地有遺利。財用减耗。而戶口於是乎凋弊矣。財用則誠减耗矣。戶口則誠凋弊矣。然亦隨時必有數存焉。上若好利。則財聚於上而在官。若其不然。則財散於下而在民。故財之出入。常在官民之內。旣曰在官。其國宜富。而有常乏用之虞。旣曰在民。其民宜足。而有無恒產之嘆。財之所聚果何在歟。愚以爲取之無度。用之無節故也。何者。山林不能給野火。江海不能實漏巵。以有數之財。塡無窮之欲。而欲上下之不俱乏。難矣哉。故善用財者。藏之天下。隨取隨足。有子曰。百姓足。君孰與不足。此之謂也。其不善用之者。則必以天下之物視爲己有。積之無用之地。捐之不急之用。甚者吝賞以餒將士之氣。閉糴以怒黎庶之心。潛消於狗彘之養。暗耗於妃嬪之奉。風敎之敗。習俗之奢。庶人帝服。倡優后餙。卒至天下虛耗而禍亂作矣。傳曰。仁者以財發身。不仁者以身發財。此之謂也。由是觀之。財之所在。斷可知矣。戶口凋弊。非由是歟。且夫四海之民旣有是數。當其天下分裂。或南以北。或東以西。其爲流徙。不可禁制。故有適彼樂土之謠。天下一統。若秦若漢晉若隋唐則但自此移彼耳。戶口凋幣。而彼此同時俱减者何也。愚以爲財之所在。民之所在也。夫飢寒切於身。雖慈父不能敎其子。况其民乎。故飢寒所迫。弱者爲傭役強者爲盜賊。苟活是圖。惟利是就。傳曰。有人此有土。有土此有財。陸宣公曰。民者邦之本。財者民之心。其心傷則其本傷。然則未有有其財而無其民者也。亦未有無其財而有其民者也。易曰。何以聚民。曰財。此之謂也。愚故曰。財之所在。民之所在也。由是則財斯發矣。由是則民斯聚矣。上下俱足而戶口復全者。復何疑乎。明問曰。歷代財用戶口之額。史俱可見。至于隋唐。深有疑焉。隋高祖平陳之始。戶口纔四百餘萬。至煬帝大業五年。至八百九十餘萬。而又府庫盈溢。自漢以來未之有也。及唐有天下。自高祖至高宗二年。戶口減至三百八十餘萬。財用之富不及焉。故太宗亦心服其盛。隋自高祖至大業五年。不過三十年。有煬帝窮奢極侈。而其盛如彼。唐自高祖至高宗二年。亦不過三十餘年。而有太宗勤儉致理。而其减若此。何也。愚聞。善言天者必有徵於人。善言古者必有驗於今。愚請以天人古今之理明之。夫天下之生。一理一亂一盛一衰者。關於時運氣化而已。夏之暑冬之寒極矣。而春秋居其間。春之溫者暑之漸。秋之凉者寒之漸。漸之積之。而至於極矣。而其所以一寒一暑者循環無窮焉。彼隋唐之財用盈虛。戶口增减亦猶是也。歷觀前代之事。周之盛極矣。至六國而衰。六國之衰極矣。至秦而盛。自秦而漢。至於文景。天下之富庶極矣。武帝籍富庶之資。窮兵黷武至五十餘年。然後財用竭矣。魏晉而降。海內瓜分。天下之衰亦極矣。衰極復盛。理勢然也。故隋高祖平陳之始。戶口纔四百餘萬。及乎天下爲一。稍加休養。至于三十年。則數之增倍焉。此非乘其極衰之勢而致之然歟。雖以煬帝之窮奢極侈。未能遽變盛而爲衰。太宗之勤儉致理。亦未能遽變衰而爲盛。此漸寒漸暑之勢也。故漸至於開元。而後致其富庶。而開元之後。亦復衰焉。以此觀之。盛衰循環。雖百世可知也。善爲天下者。觀其盛衰之端而爲之慮。苟至於極。雖聖人亦未能有所爲者。理勢之然也。愚故以天人古今之說復之。明問曰。唐享國綿遠。隋旋踵而亡。以此觀之。財用戶口之盛。不足恃以爲長久之業者也。然則守全盛之基。享無疆之業者。果何事歟。若曰。爲善而理。爲惡而亡則此陳言淺論也。愚聞。古之人君有以百里而興者。有以七十里而興者。又有以一旅之衆一成之田而興者。况以四海之富天下之衆。所謂運之掌上者也。故財用戶口之盛。雖不足恃也。亦不可不恃者也。財用苟不充。戶口苟不足。雖善計者或難之。以爲足恃者非也。以爲不足恃者亦非也。在用之之道如何耳。以爲足恃者則曰。吾財已豐矣。吾民已庶矣。財豐民足。天下何思何慮。吾當極其耳目心志之欲。以終吾年耳。殊不知吾方聚財。而適輸之人。吾方聚民。而適驅之人。凡吾所爲。適足爲人之資而已。此以財用戶口爲足恃者也。隋之旋踵而亡。非由是歟。以爲不足恃者則曰。吾財苟豐矣。吾民苟庶矣。禮義生於富足。驕逸亦生於富足。財者人財也。吾不可專也。民者天民也。吾不可慢也。一介之取與。而必審焉。一事之動作。而必愼焉。兢兢業業。常以禮義爲務。驕逸爲戒。此以財用戶口爲不足恃者也。唐之歷年緜遠。亦非由此歟。然則守全盛之基。享無疆之業者。審其二者而爲之耳。或者必以復什一之法隣保之制爲之說。愚以爲非也。彼什一之法隣保之制。必復井田而後可爲之也。此猶所謂結繩之政。足以理秦之緖。干戚之舞。足以解平城之圍。而腐儒之以迂闊見譏者也。惟唐之租庸調之法。庶幾井田之遺意。府衛兵之設。庶幾寓兵於農之意。而魏徵仁義敎化之說。亦得以小試於當時。此歷年緜遠之道也。後世人主猶不及此。而亦不肯取法焉。其異於隋之旋踵而亡者幾希。凡欲守全盛之基。享無疆之業者。體太宗之道而行之。斯亦足矣。明問曰。表出前古未陳之議。愚故敢以己意復之。若其爲善而理。爲惡而亡者。雖爲陳言。論其大要。不過乎此。惟執事裁擇之。謹對。

[皇帝王覇之道] 廷試策
制曰。朕聞易曰。君子多識前言往行以畜其德。盖事必師古。帝王之所尙也。昔之有天下者曰皇，帝，王，霸。夫其位同。有廟社臣民同。爵祿廢置生殺予奪之柄同。獨其爲號不同。然則曰皇曰帝曰王曰覇。其名義可得而知乎。治天下者。爲其事必有其功。載之簡冊。垂之來世尙矣。三墳之書。少皥，顓頊，高辛氏之典。湮滅無傳。其事功亦可考而有徵于今乎。唐虞以下。載籍雖存。亦可以盡信而無疑乎。臨乎億兆之上。必有爲理之道終始持循。而成一代之理。皇帝王覇其爲道同乎。不同乎。傳曰。爲政以德。盖必行道有得於心。然後可措諸政。皇帝王覇之德。其淺深純雜。亦可得而言乎。君心。出治之原也。皇帝王覇其心之微。亦可得而見乎。是皆朕之所欲聞也。子大夫脩業于家殆有年矣。玆故詳延于廷。以詢所蘊。書曰。今民將在祗遹乃文考。又曰。別求聞由古先哲王。朕仰荷天明。承累聖之丕業。兢兢圖理。其法祖宗者。固不待謀之子大夫矣。等而推之。皇帝王之心之德之道。何者可師。何者可取。其悉陳之。以副朕之虛佇。近世儒者。以皇帝王覇。分而配之春夏秋冬。然則其所以爲皇帝王覇者。亦猶氣之周流於一歲。適然而然。初無繫於向之云云也乎。夫天道循環。繇貞而元。理之必至。苟以四時方之。則秦漢而降。固可以配皇帝王覇而班之否乎。子大夫其爲朕索言之。朕將有所鑒。對。臣聞。治天下者必法皇，帝，王而已。覇者之事。斯爲下矣。恭惟皇帝陛下初登大寶。發德音下明詔。進臣等于赤墀之下。策之以皇帝王覇之道。乃曰。朕聞易曰。君子多識前言往行以畜其德。盖事必師古。帝王之所尙也。斯則陛下之心同符古聖。而以皇帝王之治自期。此秦漢以降絶無之事。於戱盛哉。微臣何足以對揚休命之萬一。臣伏讀聖策曰。昔之有天下者皇帝王覇。夫其位同。有廟社臣民同。爵祿廢置生殺予奪之柄同。獨其爲號不同。然則曰皇曰帝曰王曰覇。其名義可得而知乎。臣聞。太極判而爲兩儀。於是乎有天地之名。人生於兩間而爲三才。於是乎有天地人皇之號。厥初鴻庬。未有政敎。及乎伏羲氏作而爲書契。以代結繩之政。神農氏作而爲耒耜。以敎民稼穡。黃帝堯舜繼而君之。然後垂衣裳而天下治。迹其行事。堯舜以上。自然而然。由仁義行。此則性之者也。曰皇曰帝云者。其天之謂乎。故曰。其仁如天。自夏之衰。道失于上。民散于下。而商周之興。頗有慚德。與天同功之妙。視帝則遠矣。觀其爲德。雖非自然而然。及其成功。一也。此則反之者也。至于覇者之事。皆借仁義之名。以成一己之私。此則假之者也。故曰。以德行仁者王。以力假仁者覇。由是言之。曰皇曰帝曰王曰覇。未必字字而訓之。而其名義存乎其中焉。臣伏讀聖策曰。治天下者。爲其事必有其功。載之典籍。垂之來世尙矣。三墳之書。少皥，顓頊，高辛氏之典。湮滅無傳。其事功亦可考而有徵于今乎。唐虞以下。載籍雖存。亦可以盡信而無疑乎。臣聞。前聖作乎前。必有後聖述乎後。然後其道可傳。而其言可信也。當孔子之時。天下之生久矣。天下之治亂非一矣。則其典籍可謂煩且亂矣。孔子懼夫愈久而愈失其正也。悉取前聖之作而祖述焉。如贊易道以黜八索。述職方以除九丘。討論墳典。斷自唐虞以下者是已。由是觀之。聖人述作之意深矣。去取之旨微矣。而非後人所敢擬議也。然則三墳之書。少皥，顓頊，高辛氏之典湮滅無傳。而其事功不可考而徵之者尙矣。况秦火之餘。如司馬遷者世業于史而紬繹之。而未免出入緯書。則其書豈可盡信耶。非惟子史爲然。雖聖經賢傳。容有可疑者。非其書之可疑也。謂其文史而過宲也。故孔子曰。吾猶及史之闕文。孟子曰。盡信書則不如無書。此之謂也。臣伏讀聖策曰。臨乎億兆之上。必有爲理之道終始持循。而成一代之理。皇帝王覇其爲道同乎。不同乎。傳曰。爲政以德。盖必行道有得於心。然後可措諸政。皇帝王覇之德其淺深純雜。亦可得而言乎。君心。出治之原也。皇帝王覇其心之微。亦可得而見乎。此皆朕之所欲聞也。臣聞。心者一身之主。萬化之本。而人君之心。出治之原。天下治亂之機也。故人君正心以正朝廷。正朝廷以正百官。而遠近莫敢不一於正。德於心得。政以德行。未有不得於心而能措諸政者也。古之人主知其然。欲平天下。先治其國。欲治其國。先齊其家。欲齊其家。先脩其身。欲脩其身。先正其心。未甞須臾不從事於心。皇帝王覇之德。雖有淺深純雜之異。其終始持循。而成一代之理者。皆於心得之。臨乎億兆之上。必有爲理之道則無不同也。惟其有皇帝王覇之心之微。是以。其爲德有淺深純雜之不同也。臣於名義之問。以性之反之假之復之。此皇帝王覇之心所以別也。然古今同一心。王覇獨不同乎。臣按。書曰。人心惟危。道心惟微。盖充其道心者爲皇，帝，王也。循其人心者爲覇也。皇帝王覇之心之微。於此可見。舍此而他求。臣恐或流於支離誕幻之域也。臣伏讀聖策曰。子大夫脩業於家殆有年矣。玆故詳延于廷。以詢所蘊。書曰。今民將在祗遹乃文考。又曰。別求聞由古先哲王。朕仰荷天明。承累聖之丕業。兢兢圖治。其法祖宗者。固不待謀之子大夫矣。等而推之。皇帝王之心之德之道。何者可師。何者可取乎。其悉陳之。以副朕之虗佇。恭惟陛下聖敬日躋。動法祖宗。而臣草茅微賤。瞢未有知。其於聖道可師可取者。安敢妄議。然臣甞粗讀經書。窃見帝王之道矣。臣謹按。易首乾卦曰。元亨利貞。盖此四者。天之道也。王者法之。故曰。天行徤。君子以。自強不息。詩之首關雎者。所以示風化之本自家而國。故曰。人而不爲周南召南。其猶正墻面而立也歟。禮則曰。毋不敬。言其正心也。春秋大一統。言其平天下也。至于書之所載。堯之克明俊德。以親九族。平章百姓。協和萬邦。舜之黜陟幽明。禹之拜昌言。湯之改過不吝。文王之日中昃昇不遑暇食。用咸和萬民。武王之敦信明義。崇德報功。如此之類。坦然明白。可擧而行。陛下於此熟聞之矣。而聖問及之者。以爲陳言常論耶。臣愚以爲可師可取者無過於此。苟聖心留焉。則等而推之。至於皇帝王之心之德之道。何難之有哉。臣伏讀聖策曰。近世儒者以皇帝王覇。分而媲之春夏秋冬。然則其所以爲皇帝王覇者。將猶氣之周流於一歲。適然而然。初無繫於向之云云也乎。天道循環。繇貞而元。理之必至。苟以四時方之。則秦漢而降。固可以配皇帝王覇而班之否乎。子大夫其爲朕索言之。朕將有所鑒。臣聞。皇降爲帝。帝降爲王。王道之微而覇者出焉。猶春徂而夏。夏徂而秋。而冬居其終耳。豈可必以四時方而配之乎。以其數則可當繇貞而元之時。而其事功殊不相侔也。雖以漢唐之盛。而於王道不敢進焉。則曰德曰道曰功。視爲何物哉。非獨此也。忠質文之尙。水火木金土之運。皆不能循環。而有閏位之說焉。大抵如此之說。幾於術數。故當時已有不願學者矣。苟必以皇帝王覇。分而配之春夏秋冬。則孔孟當先言之矣。我國家太祖皇帝肇造洪基。世祖皇帝混一區宇。而列聖相承。武定禍亂。文致太平。開闢以來未有如此之盛者。繇貞而元。此其時矣。陛下春秋鼎盛。以大有爲之運。而又欲師皇帝王之道。此千載一機會也。伏望陛下執此之道。堅如金石。以淸出治之原。以廣祖宗之業。天下幸甚。臣幸蒙聖問之及。而以此爲終篇献。惟陛下裁擇。臣謹對。

紀行一首。贈淸州參軍。
古人重畫一。今人好變更。法令牛毛細。黔蒼魚尾赬。嗟嗟遠游子。爾心胡不平。平生多爲口。慣作東南行。逶迤過上黨。千里到韓城。道途多所見。感嘆由中生。十里五里間。馳傳紛可驚。下馬立道側。過眼知流星吾疑將德音。布玆南畒氓。或云筭閒口。抽錢及孤惸。或云籠山野。割地歸兼幷。訟牒方組織。逃戶連欹傾。皇華豈謂是。聖人著之經。忽詠大東詩。兀如未解酲。先王勤且儉。四方始經營。山川各有界。租稅豈無程。孔氏罕言利。孟子惡交征。時當春雨後。布穀間關鳴。不見田頭饁。誰從水際耕。我欲買山去。鑿翠開風欞。園中養松竹。門外種稌秔。茂樹坐欝欝。淸泉飮泠泠。日讀洗心經。無令世故嬰。尺地入金穴。何處安柴扃。所以事奔走。終歲不得寧。念我掌書郞。靑衫倦送迎。此亦眼所見。彼亦耳所聆。知君常對此。意氣何崢嶸。君心一寸丹。君鬢十分靑。他年廟堂上。手調殷鼎羹。吾詩儻不棄。以爲座右銘。

次韻答白和父
 吾生好遠游。山水極深幽。都下數閱月。江南十經秋。自訝今日計。賃屋久淹留。窮通要有命。強顏何所求。孀親亦已老。故山歸夢稠。君看富兒門。不容吾輩流。

妾薄命。用太白韻。二首。
妾本寒門子。荊釵居白屋。美質天所生。兩臉知赬玉。自倚傾國艶。乃與世人踈。五陵多年少。過者皆停車。一笑肯輕賣。千金且不收。以此自愆期。歲月長江流。西風昨夜至。莎雞鳴露草。紅顏恐消歇。時過不再好。生不識人面。長年在深屋。一爲色所誤。反遭珉欺玉。憎愛古無常。朝恩暮乃踈。悒悒詠秋扇。望絶登君車。金牀爲誰拂。繡被久已收。閨空寒月落。但見螢火流。沉憂暫成夢。依俙闘百草。世無相如才。誰令復舊好。

哀王孫
秦皇虎視萬國奔。剗滅古道愚黎元。豺狼當途誰敢行。天地閉塞雲雷屯。淮陰少年侮人傑。令出胯下如出門。漂母有眼哀王孫。千金思酬一飯恩。望夷禍起秦失鹿。天下共逐何紛紛。是中劉項號疾足。楚歌半夜雄雌分。王孫功大壓蕭曹。東收西取囊乾坤。當時忠義猶可慕。蒯生計輟無復言。鳥盡弓藏語已悲。漢家恩薄王孫寃。王孫休嫌噲等伍。天亡豈獨烏江濆。更欲乞飯那可得。空令萬古哀王孫。

闍婆刀。用前輩韻。
東自鰈海西蓬婆。野無氛祲水無波。此豈龍飛萬物覩。澤及禽獸兼蚊鼉。明堂大闢布王政。欝葱佳氣纏四阿。堯民煕煕自於變。寧將仁義勞漸摩。黔蒼但期事耕鑿。班白不復知差科。聖朝雖已不好武。有事徑須橫劒戈。蕞彼闍婆不解辮。淺狹那容比管蟸。淮陰受鉞子房籌。餉饋不及煩蕭何。張帆擊皷駕高浪。疾如鷂子逾新羅。蠻君徒自竪降旌。膏盲勢窘難醫痾。漢軍四擁寂如水。帳下掩泣聞楚歌。班師誰得寶刀來。斗文赫赫如新磨。龍吟有時紫氣逬。棲禽驚墮庭之柯。自從六合爲一家。西賝南貨通山河。闍婆之刀孰與並。佩非其人刀所呵。姦邪寒心敢正看。故知此物殊於他。要當作詩銘其背。千年爲寶傳無訛。秋風吹波易水寒。壯士一去無荊軻。書生對此空嘆息。頭上歲月如飛梭。

唐太宗六駿圖
汴河錦纜人方厭。秦王順天提寶劒。風行電邁掃羶腥。所向金湯隨手陷。周衰千載一貞觀。功業赫然超兩漢。當時所乘有六駿。揮戈恢恢有餘刃。寫眞刻石手自贊。片石屹與凌烟峻。昭陵秋草夕陽邊。行人指點多愴然。君不見轍迹紛紛王道缺。八駿曾到崑崙巓。又不見拔山力盡騅不逝。烏江烟月漢家天。功成自古在知己。豈在蹄高幷銳耳。

送漢陽鄭參軍
西風庭樹鳴摵摵。長夜幽人正愁絶。舞破荒雞擁褐眠。日高門外無來轍。今朝剝啄喜有客。乃是心親來告別。人生百歲少歡樂。大半離愁緣愛結。載酒東郊黃葉稠。一杯未盡歌先闋。歸途政指漢陽關。三峯入眼明如刮。楊州景物古所稱。我慣經由能細說。南江風雨亂魚火。北嶺烟霞明佛刹。所恨居民魚尾赤。籬落蕭條生事拙。君歸摩撫已痌瘝。要令一境先再活。年來世事不堪聞。我亦南游意已决。待得半篙春水生。扁舟一扣漢江枻。

天曆己巳六月。舟發禮成江南往韓山。江口阻風。五首。
行藏在自斷。下士尙猶豫。宜乎迷出處。寸心煎百慮。今朝决南意。且喜輕舟去。掛席出江口。檣烏浴飛翥。中途逆風作。進退俱遑遽。弱纜未足恃。飛廉何倣倨。終宵舞澎湃。苦待蓬窓曙。淸時自不容。要津吾敢據。明哲保其身。誰記前賢語。驚風動地東南黑。四山低昂船尾側。蒼茫一葉浪花中。性命只憑管蒯力。雨聲颼颼濕蓬底。三日一雨猶向北。但令元氣不傷和。逆順於人互失得。何時風雨占十五。爲驅萬國歸皇極。山居畏虎豹。水行厭蛟蜃。人生少安處。肘下生白刃。不如從險易。天命且自信。速行固所願。遅留亦何吝。日月江河流。百年眞一瞬。作詩相棹歌。明當風自順。我昔泛舟靑山下。寒江淸駃如傾瀉。銀蓴玉膾富南烹。中流蕩漿傾金斝。船頭醉卧呼不醒。也任旁人泉水洒。落霞孤暮痕濃。繫舟登山宿蘭若。自從旅食京華來。奔走紅塵顏可赭。縱憶舊遊安可得。夢中往往森如寫。扁舟今日愜素懷。世上誰爲知我者。莫嫌風逆久淹留。禍福從來如失馬。有風何須宋玉賦。無雨莫學欒巴噀。但願時和二氣調。長使吾民穩眠飯。君不見東南舟航阻風雨。城中米貴令人怨。

送安員之曝史南歸
文章當須慕班馬。事業亦可窺伊呂。自知來益非賣菜。人笑費巧如刻楮。胷中喜怒紛衆狙。頭上光陰催二鼠。賴君汲引不見棄。知我踈慵無所與。時時共和白雲篇。夜夜相對金蓮炬。豈唯詩酒謾追隨。已分平生同出處。今朝乘傳覲慈親。昔日題橋非戱語。端爲王孫久倚閭。豈因曾子輕投杼。紅旆門前織車轍。綵衣堂上列樽俎。應愁王命有程期。亦念吾儕苦延佇。歸期未必閱歲時。惜別何須效兒女。只緣長作遠遊人。因送君歸心惻楚。

飮酒一首。同白和父，禹德麟作。
物情好惡淡且濃。俱出造化爐中鎔。阮孚好屐和嶠錢。達人聞之面發紅。吾徒所好異於此。長向花前月下逢。白氏好飮不停手。禹君五斗方盪胷。李子平生不入務。擧眼厭見金罇空。忘形爾汝外天地。麴生於我良有功。君不聞千鍾與百觚。古來痛飮皆英雄。但可陶陶齊得喪。安用星星較異同。人事古多違。羿彀或未中。擧觴崔宗之。投轄陳孟公。應笑盧仝七椀茶。誤疑兩腋生淸風。

次無極師韻。送其徒景楚歸錢塘。
佛說本無言。儒行不在服。未遇拈花笑。恐見操戈逐。甚欲評此理。吾膝未曾促。海東佳山水。賢聖有遺躅。已知無極師。送老慈雲谷。子歸獨何先。飄然謝覊束。

七月四日得家書
去國已五月。今朝始得書。得之不敢拆。書中道何如。平安無他語。旅懷今始舒。菽水歡自足。箕斗名亦虗。誰能更拘束。吾當返吾廬。

送蘇伯脩參政湖省。分韻得東華塵。
東華塵天衢。咫尺要路津。金門曉開相君至。千車萬馬如雲屯。茫茫四顧烟霞集。但見觀闕雙嶙峋。爭名於朝自古昔。揮汗拂面誰敢嗔。男兒有爲在昭代。北窓高卧知何人。致君堯舜須讀書。儒冠未必皆誤身。我公臺閣名籍籍。平生物議歸經綸。南維分省豈得久。鳴鑣又入東華塵。

順菴新置大藏。李克禮州判作詩以讚。次其韻。
載道之器皆謂經。釋氏所說誠難思。因因果果百不差。如取符契兩手持。龍宮海藏露半珠。士女奔競輸家貲。他生作佛且休道。此日壽君端可期。阿師本是衣冠胄。脫畧富貴輕分離。西遊却被玉皇眷。錦袍錯落雲霞披。謂不傾囊置一藏。噬臍萬劫安能追。餘杭墨本世所寶。風帆穩送江神知。平生好客不留物。成此大寶尤瓌奇。君不見託迹空門逃賦役。還將檀施自利之。

寒食獨坐書懷
去年寒食遊西山。今年寒食獨掩關。東風御柳自今古。客路何處開愁顏。世無德公同上冢。但見乞祭來墦間。高堂明鏡多白髮。久矣不着萊衣斑。故園花木皆手種。留與黃鳥啼綿蠻。人生富貴亦百歲。歲月一去無由還。天敎我輩故鍾情。遇物興懷常不閑。誰能起我強一醉。久病不出腰脚頑。

黃山歌。鄭仲孚蔚州所作。次其韻。
憶昔舟過黃山東。朔風吹日寒無光。黃山西望三十里。漁舟出沒江蒼茫。我行不時行又急。目斷勝境空彷徨。聞君出守向江海。想像畫戟凝淸香。送客頻過江上路。尋僧屢到山中莊。黃山之遊最可樂。紅粧畫舸江中央。使君一曲黃山歌。使君豪氣仍淸狂。人生聚散足哀樂。芙蓉低泣愁䲶鴦。何當重唱使君曲。檀板拍碎黃山岡。

十日菊
中秋十六夜。月色更輝輝。重陽十日菊。餘香故依依。世俗尙雷同。時過非所希。獨憐此粲者。晚節莫我違。臨風欲三嗅。又恐旁人非。不如泛美酒。昏昏到夕暉。

次愚谷韻贈禹先生倬
茫茫宦海無津涯。先生陸沉寧復思。煕煕壽域無春秋。先生兒齒亦何悲。焚香執蓍知進退。置酒對花看盛衰。追思作客嶺南日。勝遊不覺靑衫卑。先生適在山水窟。和我新詩饒我棊。二十六年如一夢。吾頭之白亦其宜。挑燈話舊秋夜短。眞率矍鑠如當時。先生且留談六籍。吾爲長者能折枝。

題叢石亭次韻
海邊何處無靑峯。到此洗盡塵緣濃。奇岩峭拔玉束並。古碑剝落苔封重。跪履寧同事黃石。執訣眞堪來赤松。盧仝浪欲蓬山去。太白誤擬瑤臺逢。忽驚仙境已自致。况有佳士能相從。他年京輦若廻首。風埃漠漠迷人蹤。

過西州龍堂長岩二祠
龍堂南對長岩曲。上有荒祠蔭喬木。東南舟航皆乞靈。歌舞紛紛供酒肉。年來風雨頗爲灾。人不誠耶神不福。我縱閑遊心悄悄。千里烟波空滿目。

途中吟 上都作
山腰有官道。其下長河水。河水東流日夜忙。路上行人亦未已。人生各有營。水性何所以。乃知天地間。無物不如此。馬上光陰空白頭。臨河之嘆自嘆耳。我行灤京路九百。風土雖殊差可樂。鵰窠以南山漸佳。龍門之北水皆惡。李老谷深天地窄。槍竿嶺峻雲霄薄。皇朝風雅不敢繼。遇興拙筆無由閣。

扶餘懷古
靑丘孕秀應黃河。溫王生自東明家。扶蘇山下徙立國。奇祥異蹟何其多。衣冠濟濟文物盛。潛圖伺隙幷新羅。在後孱孫不嗣德。雕墻峻宇紛奢華。一旦金城如解瓦。千尺翠岩名落花。野人耕種公侯園。殘碑側畔埋銅駞。我來訪古輒拭淚。古事盡入漁樵歌。千年佳氣掃地盡。釣龍臺下江自波。

同禁內諸生遊紫霞洞次韻
草堂睡起落花閑。卷簾南北多靑山。靑山笑我不出門。兀兀窮年文字間。長安萬家無所適。肯向高門低我顏。山中之遊是何夕。屐齒䃘䃘響溪石。詩豪更値玉堂賢。八斗文章超古昔。須攀翠壁記玆遊。明朝依舊紅塵客。

用李生韻寄龍頭釋老
西原只有龍頭寺。龍頭詩老釋儒間。我行正値花時節。珍禽磔磔鳴春山。靑衫故人亦好事。邂逅三笑開塵顏。高談劇飮白日永。何人更道書生寒。師乎勿誚不告別。山花未落吾當還。

留別眞州中臺寺古長老
上人不出頭陀山。水雲心迹淸且閑。我時杖屨扣松關。石逕𣂈确難躋攀。雄觀十四非人寰。前賢傑句留壁間。溪橋夕照離思艱。俗緣未盡吾何顏。登樓不覺月再彎。竹西風景欺我頑。邇來歸夢不可扳。怱怱上馬呼不還。只恐春風別淚潸。

寧海無價亭。次金簡齋詩韻。
此處登臨人縱多。築亭增損祗今誇。一川風月詩中地。十里樓臺畫裏家。桑海天晴看浴日。桃蹊春暖見蒸霞。自從相國留新句。無價奇觀價更加。

戊辰冬氷渡漢江
沙頭逆旅正蕭條。幾傍虗簷望斗杓。半夜疾風吹破屋。一江流水凍成橋。須臾便見人心小。尋丈休誇馬足驕。過了畏途還自笑。不如歸去老漁樵。

天曆己巳。舟發禮成江。江口阻風。二首。
長江半篙漲。淸曉片帆開。風伯知誰怒。天公不我哀。靑蘋纔吐氣。白浪已成堆。雨脚橫空遠。濤聲捲地廻。畏途連海岳。屯象値雲雷。利涉思前訓。徐行戒後來。莫愁當灧澦。終欲到蓬萊。只爲庭闈念。歸心日夜催。河海東流想禹功。南檣北楫遠相通。何人睡足連江雨。有客愁深盡日風。一葉簸掀冥晦裏。羣山出沒有無中。敢希魯國乘桴叟。擬向磻溪問釣翁。

次江華郡
海山深處一扁舟。行到華山興未休。自古金湯能害德。移都此地是誰謀。

次紫燕島
行過紫燕島。扣枻一閑吟。浦漵盤如篆。竿檣蔟似簪。塩烟橫近渚。海月上遙岑。我有扁舟興。他年擬重尋。

宿濟物寺。次壁上韻。
先王有遺澤。濟物牓玆亭。月出乾坤白。雲收島嶼靑。閑苔封古甃。老栢蔭中庭。榒筆還須閣。天慳未易形。

次延興島
海闊風微望更平。紅舷烏榜任斜橫。波聲不管鷗眠靜。曉色能兼蜃氣明。書劒年來違素志。江湖此去寄餘生。幸逢聖代東漸化。不用區區變姓名。

寄義交諸君
淡交應使利交嗔。只數而今八九人。已厭盍簪名耐久。但期傾盖免如新。笑談暇日思諸彥。栽種幽居過一春。自喜靑雲有知己。肯敎長此作遺民。

寄同年尹內相
驚塵疇昔暗乾坤。負絏艱危未可言。萬里歸來畫麟閣。一時攀附在龍門。風雲入手經綸密。天日違顏咫尺溫。聽說益齋傳盛事。年來玉笋又生孫。

寄賀禹先生拜糾正
 少年高義陋公卿。晚節浮沉晦盛名。白首爭看新御史。明君方用老先生。蛟龍豈是池中物。騏驥須知地上行。我昔屢陪詩酒社。時聞喜事不勝情。

寄同年南翰林
兩牓磨肩緣分深。年來出處異升沈。濯纓笑我滄浪曲。給扎看君芍藥吟。伯樂未逢千里足。鴟夷應有五湖心。不才敢望吹噓力。批勑餘閑幸寄音。

寄同年柳翰林
世事微才百不堪。徇身聊復事耕蠶。詩塲苦戰思良將。交道重逢憶破衫。魂夢尋君到亭北。雲山挽我滯江南。何時和取緇衣什。櫪馬聲中更盍簪。

聞安員之，李仲權同拜玉堂。作詩爲賀。
忽聞同上入花甎。不覺彈冠喜欲顚。餘子豈能居座右。諸公皆已著鞭先。平生自笑屠龍技。盛代寧無薦鶚賢。莫道靑雲知己少。儒林一半是忘年。

五侯 單超，徐璜，具瑗，左琯，唐衡。
跋扈將軍得意秋。漢家天子故凝旒。到頭不與公卿議。還把機權付五侯。

張綱墓
 亭下埋輪意未平。單車直走廣陵城。可憐五丈山前冢。獨使張嬰負土成。

李固
身在危邦有盛名。從來未免幾公卿。君今不去寧無罪。梁氏門生有馬生。

五處士 徐𥠧，姜肱，袁閬，韋著，李曇。
不駕安車向畏途。林泉高卧百無憂。陳公莫逆吾儕意。漢鼎寧爲錮黨留。

賈彪
世亂民窮事可哀。荒村處處見遺孩。數年養得千餘子。造物應慚賈父才。

皇甫䂓
志士寧將志士憐。今稱鉤黨是何人。他年地下逢諸子。應笑衰翁獨愛身。

陳蕃
推席當年意靡他。可憐猶豫失機多。拔刀莫入承明去。竇后應先倒太阿。

孔褒
張儉亡來罪及孥。破家相納尙如毛。一門爭死尤堪惜。恩少君王竟坐褒。

孟他
監奴一拜衆賓驚。明日梁州刺史行。此計來從媚於竈。伯郞眞箇小人情。

胡廣
縱無忠節可扶顚。輔相六君三十年。天下中庸是何語。遜言取媚謾相傳。

宣陵孝子
而今忠直是讐民。賈竪眞堪作舍人。縱道漢家無孝子。寧容鼠輩慢吾親。

鴻都門學
 欲挽皇王至治廻。石渠白虎昔曾開。鴻都亦是修文地。何用雕虫鳥篆才。

陽球
帝意方珍斗筲才。欲圖松覽擬雲臺。尙書莫說丹靑陋。留與人間戒後來。

西邸
賣與公侯及爾奴。無錢此日盡窮途。可憐貧者尤爲害。始到官來得倍輸。

黃巾
民怨今應更似秦。狂夫一叫半黃巾。敢將妖術干天位。天意生渠爲黨人。

許劭
題品賢愚世所憎。能逃人禍爲心平。曹公欲質橋玄語。解道姦雄最得情。

棗祗
擧義誅殘號爲民。民窮相食只風塵。首陳農業基曹室。須信袁孫無此人。

禰衡
輕狂罵操已多危。送與劉家意可知。未必高才人盡愛。失身江夏亦爲遅。

呂布
已負平生董大師。白門雖下孰無疑。不知自小臺卿智。叵信劉家大耳兒。

袁紹
有一田豊尙不容。敢將曹氏競雌雄。可憐禍起蕭墻內。二世亡秦略與同。

孔融
北海曾懷靖難情。才踈意廣竟無成。曹公陰賊君知否。輕易招殃似正平。

蔣幹
 從來說客盡傾危。遠涉江湖暗有期。口舌若能移節義。世間何啻萬秦儀。

周瑜
一炬烏林老賊奔。三江自此抗中原。平生雅量程張上。如飮醇醪未足言。

呂蒙
誰要軍籌博士才。粗知往事也恢恢。阿蒙已似孫郞學。魯肅應須刮目來。

荀彧
曹氏陰謀政似新。贊成皆是漢家臣。荀侯豈爲浮名死。忠義多於管仲仁。

濡須口
春水方生宜速去。曹公且死我方休。景升兒子眞豚犬。生子當如孫仲謀。

王祥
安有三公輒拜人。眼中曾不見何筍。一言曹室九金重。相國雖尊亦魏臣。

墨梅
晴窓寫出照潭姿。頃刻春風漲墨池。已分明妃愁畫面。謫仙休恠玉顏緇。

梅花。次權一齋韻。
縞袂靑裙月下遊。知渠不要錦纏頭。世間紅紫迷人眼。便恐凌風控玉蚪。

題金壁傳後。壁高麗人。入居大寧。
憶昔携家避地初。遼西未必勝吾廬。語音變盡兒孫長。鄕井渾忘却自如。

題中書譯史牡丹圖後
畫師妙思奪天工。國色依然帶露紅。記取明年相對處。沉香亭北倚春風。

題宋祭酒六駿圖
 神物相逢豈偶然。虬髯十八事戈鋋。隋家日月秦三世。李氏乾坤漢五年。逸足當時皆逐電。彩毫諸子擅凌烟。昭陵石刻有深意。留與人間作寶傳。

送許理問
自君在東省。有口說淸貧。始慕曳裾客。終慚入幕賓。平生唯節義。出處豈緇磷。別酒休辭醉。黃花笑殺人。

次韻題李僧統詩卷
理極從來必返原。親喪自盡是恒言。九泉永訣無尋處。三敎同歸豈異門。宰樹搖搖風不止。佳城欝欝日長昏。儒名墨行知多少。愧殺吾師解報恩。僧統廬母墳。終三年制。 

次權一齋九日登龍山用牧之詩韻
東流衮衮日西飛。世事紛紛時事微。黃菊開時宜痛飮。靑山好處可空歸。更無俗士參高會。唯對良辰惜短暉。恨不得爲吹帽客。爲公醉舞拂塵衣。

賀朴耻菴除司議
吾君着意用眞儒。物望方歸諫大夫。從此此官尤可賀。前官同日入鴻樞。時王，趙兩司議。同日拜密直。 

寄英陽新村李居士
新村勝處草堂淸。月夕花朝不世情。詩酒昔曾陪杖屨。風塵忽復走功名。靑山無恙似前日。白髮不公欺後生。亂後更思同一醉。從來肉食愧藜羹。

揭理問小酌。邀余同飮。以病不赴。
病客空煩屢見招。官閑只合讌同僚。也知和氣排邪氣。能使今朝木稼消。

謝洪合浦寄橘茶
晚食藜羹味亦長。忽驚分我洞庭香。烟江玉膾雖無計。時對金虀發興忙。芽茁黃金待一雷。焙香新寄貢餘來。玉川七椀神功速。便擬乘風到月臺。

寄安康李先生
身閑方可見心閑。奔走紅塵亦強顏。出處先生思已熟。古人猶議起東山。

寄完山崔壯元
退卧田廬未足多。山川爲界入豪家。筭來猶勝馳名客。萬丈黃埃鬢欲華。

送費大醫歸江南
千里相逢恨已遅。今朝又作送行詩。南歸莫說三韓事。風俗多應異舊時。

送式無外遊江南。二絶。
 忽然北去又南遊。萬頃烟波一葉舟。踏遍天涯應有意。道非身外更何求。割愛何妨好遠遊。此身無繫一虛舟。粮問道是閑事。逢著能詩還有求。

題崔御史慶親詩卷
天邑蜚英早。頻爲執憲臣。拜章皆得體。聽訟動如神。持斧宣明詔。稱觴慶老親。三韓無此事。千載有斯人。

寄同年成誼叔
喜君方展濟時才。朝出花甎暮栢臺。東省外郞無意味。却慙懷土早歸來。

庚辰春日有感。三絶。
靑氊雖舊防他盜。玉燭常和任獨貧。世事悠悠天不語。一方相怨是何人。與山有素何須買。輔理無能且未歸。此日此情猶可喜。北堂萱草媚春暉。立錐無地人猶競。以席爲門客亦來。豈不有餘何不足。逢塲且進手中盃。

病中承招。謝揭理問。
恠底開筵日。適予移病時。儘敎防飮酒。唯恨阻論詩。

揭以忠見和。又作四絶。
 江山雖故國。禮樂異前時。爲報宦遊客。休編己卯詩。東省何多事。我來當此時。畏愁頻置酒。避謗尙吟詩。世事如雲雨。人情見歲時。相逢雖衮衮。愁絶不成詩。閉戶讀書處。對山持酒時。客來休說事。共賦賞春詩。

次韻哭方判閣
爲有高名死若存。百年誰免送都門。人亡一鑑增揮涕。客奠三杯捴斷魂。佳木先摧終不實。浮花忽發本無根。我雖後輩曾傾盖。常記當時善誘言。

賀安謙齋 二絶
持家只要正三綱。隔幔絃歌也不妨。鏡自未分何更合。拂塵還勝舊時光。豈爲蒸梨廢采蘋。愛憎終不奪天眞。暫時離合渾閑事。付與樽前一笑新。

壽揭以忠 二絶
弧矢高門志四方。宦遊萬里近扶桑。願君到處逢今日。酒滿金樽客滿堂。决獄陰功已外彰。夜來南極見星光。病夫閉戶渾無事。謾寄新詩當壽觴。

得慶尙朴按廉書。作詩爲謝。
尺素方驚及弊廬。悲歡交集復何如。丁寧來使早歸去。莫向猊山索報書。

代書寄全羅閔按廉
袖中空有送行詩。騎發郊亭未可追。深愧信音猶到我。觀風全不似當時。存沒驚呼便熱中。更堪世事久西東。歸來見畫增惆悵。無復猊山訪拙翁。

次韻賀金宰相
已向危時卓立功。應敎弊俗早移風。棘圍取士尤難事。爲有公心法亦公。

金司空見招。以病不赴。作詩爲謝。
 諸生露坐亦何傷。此日文闈復振綱。不待譏訶無假濫。須知考閱便精強。恩光溢座靑袍列。盛事傳家錦席張。擬向尊前成醉舞。恠來微疾忽相妨。

賀安謹齋
擧子今年得主司。棘圍嚴切絶人窺。筆端巧拙誰相假。鑑裏妍媸自不欺。黃紙隨恩增價倍。靑袍得意綴行遅。負薪未獲參高會。錦瑟前頭謾獻詩。

寄宜寧南中書
交情寧復變終初。路遠音書偶爾踈。始欲起君還自笑。祗今吾亦愛吾廬。

送禹祭酒出守晉州
晉邑風流冠嶺南。狀元樓下水如藍。一麾出守猶堪羨。按部如今有耻菴。

寄安康李先生
世慮何曾累此心。竹籬松逕一溪陰。狂生謬計眞無賴。強爲皇朝作翰林。世路區區未足心。却慙韁鎖費光陰。何當卜築門前地。分我松溪與竹林。

賀奇宰相新拜政丞。入賀新正。二絶。
天敎大振舊家風。強仕之年拜侍中。借問如今誰得似。皇朝戚畹接儲宮。玉仗東西立曉風。衣冠萬國在庭中。羡君此日朝元去。通籍吾曾直兩宮。

辛巳元日有感
爲母還家四見春。今年元日暗傷神。鏡中不獨添華髮。甘旨供踈藥餌頻。 親年七十又三春。喜懼情深却問神。但願期頤安且樂。金花湯沐賜頻頻。秩滿還朝在此春。爲緣親老愴精神。百年儻盡恰愉養。千里何妨往返頻。兒童共喜見新春。竹爆桃符辟鬼神。笑我異時如汝輩。而今却怕得年頻。

人日
今年人日立春前。猶是風光屬去年。壁繭探官君莫笑。要將眞假問蒼天。

辛巳夏。入都寄張訥齋。
 淸時高卧郭南莊。笑殺趨塵兩鬢蒼。豈不懷歸江上路。却嫌當道有豺狼。

送同年達兼善檢校浙省
瓊林初見秀瓊枝。更憶同遊玉禁時。天近爐香風細細。秋深燭影夜遅遅。車塵九陌還相別。梁月三年有所思。得意南行雖可羡。那堪又作送行詩。

寄仲始思補。兼呈朴判事。
山林無處着幽棲。恨不身生鴨水西。浮世利名蠻戰觸。他鄕言語楚咻齊。忽聞新事心還折。長憶親交夢轉迷。幸有兩家兒子在。休敎習慣似醯鷄。

戱賦式無外念珠
數到恒沙欲盡頭。須知此念尙難周。不如心手渾忘了。付與吾曹當酒籌。終始端如尾與頭。循環轉覺未能周。待師數盡微塵日。可免輸吾一百籌。塵塵刹刹露頭頭。一念超然已自周。逐物若須枚數去。何殊終日執牙籌。

用舊韻答友生
他人豈意有今日。此輩依然如舊時。投鼠要須先忌器。傍觀眼冷已多危。

寄康獻納
昔與南侯幸卜隣。宦途常恨隔風塵。如今又喜君家近。三逕何時着兩人。

送友人還鄕
名利馳人不少休。辭親萬里作覊遊。那堪又送還鄕客。繞郭秋山滿酒樓。

和張生七夕
一年一見未應遅。嘉會丁寧自有時。若把人間比天上。紛紛何恨負前期。分手河梁尙恐遅。應知樂極有哀時。世人莫笑間何闊。此是神仙久遠期。別何容易會何遅。只有丹心似舊時。一水盈盈猶可望。長門咫尺見無期。雲旗霧旆渡橋遅。又是星河欲曙時。縱使年年七月閏。貞心未必變初期。纖纖扎扎下機遅。霧緯雲經無斷時。縱得成章何所用。儂家本不買佳期。日君行速月妃遅。一月猶存一合時。頗恠天孫有何意。獨將今夕以爲期。牽牛飮水每歸遅。政値雲鬟照水時。借問相看何不語。去年曾與說心期。一拙能令萬事遅。百年強半懶趍時。天孫乞與人間巧。不管書生素所期。

九日。諸公見過小酌。
病裏故人至。客中佳節來。暫披蒲葉席。共擧菊花杯。歸意豈堪說。笑顏聊與開。相逢不痛飮。節物苦相催。

送辛代言東歸
百年心事巧相違。兩度今年此送歸。別後酒醒淸夜夢。定知飛馹到庭闈。年來定省已多違。謾說懷歸自不歸。惆悵關河四千里。送人乘傳覲慈闈。

題蘇伯脩參議滋溪書堂。蘇氏五世。世增書至萬卷。座主宋尙書誠夫首爲之記。諸公皆有詩。
五世流芳學有源。勢隨滋水日增瀾。著書政似求書急。遺子何如敎子難。盛業卽今聞四海。令名從此到三韓。春官座主曾題處。手澤猶新不忍看。

寄洪文野理問
剛厭東方異古初。西來還不似吾廬。人間自有安身處。自是書生作計踈。

寄賀崔春軒新拜典法判書
南浦閑居二十年。夢魂不到利名邊。判書望重諸曹選。奉翊官高二品聯。時事豈堪輕出手。後生聊復與齊肩。何當寫寄春軒記。出處從來只偶然。

寄金仲始思補
異時物議奈吾何。此日功名末足多。誰似南江烟雨裏。千金不換一漁簑。

與東國觀光諸生遊西山
湖山勝景世間稀。千里同遊本不期。瘦馬蹇驢誰復數。淸風明月自無私。萬夫力盡東西寺。二聖心存左右碑。須信此行天所賦。晚來雲雨更催詩。是日有騎驢者。爲守湖者呵止。 

寄遼東崔，洪兩廉訪。皆鄕人。
聲敎無南北。遭逢有易難。聖朝來萬國。佳士出三韓。同按范滂轡。頻彈貢禹冠。書生獨何拙。旅食久盤桓。

壬午歲寒食
宦路從來足是非。更堪親老遠庭闈。已從客路逢寒食。也任京塵染素衣。細雨忽來驚節換。落花如掃惜春歸。忍貧要趁良辰醉。鬢髮多情心事違。

金敬先落第東歸。用寒食唱和詩韻留之。
 於文益見昨之非。夜夢猶驚坐棘圍。富貴敢期誇晝錦。恩榮曾得賜朝衣。喜君壯節題橋入。饒我當年落第歸。足用三冬文史在。短檠相對莫予違。

次韻答順菴
半生光景屬離居。旅食從來不願餘。窓外芭蕉饒夜雨。盤中苜蓿富春蔬。家貧自有簞瓢樂。計拙非因翰墨踈。時到烟花禪榻畔。坐忘身世▣蘧廬。

六月十五。遊西湖。
舟人見客競來迎。笑指荷花多處行。此日泝流應更好。夜來山雨水添生。 淸風不用玉壺迎。紅日如催畫舸行。欲識西湖奇絶處。夜深花睡暗香生。龍舟幾向此中迎。玉仗摐摐夾岸行。但道側金開梵刹。誰知前席問蒼生。小兒安可折腰迎。高士多應掉臂行。湖上秋來花易落。人閒日出事還生。曉日舟人似喜迎。晚來何事却催行。人情利盡皆如此。悵望西山暮靄生。

七夕
佳節無人肯見過。人間歲月逐飛梭。神仙杳杳合歡少。兒女紛紛乞巧多。客舍秋光淸似水。天河夜色凈無波。起來覔句空搔首。奈此一庭風露何。

途中避雨有感
甲第當街蔭綠槐。高門應爲子孫開。年來易主無車馬。唯有行人避雨來。

中秋翫月
客路相逢喜可知。况當佳節共吟詩。他鄕異縣各千里。古月今人此一時。徹夜秋光淸欲滴。明朝世事浩難期。無端頃刻冰輪側。仰面貪看豈敢辭。

八月二十日。觀新河放水。
 臨河望水久忘還。萬世功成數月間。已遣舟航通四海。更穿城市抵西山。濁流狂囓隄防密。金口高呀呑吐慳。共說巨商爭道入。檣烏飛到五門關。

九月十五夜。用中秋韻。
遇物興懷不自知。婆娑步月和前詩。依然萬里同光夜。政似中秋對影時。五鼓難留淸景駐。一尊唯與故人期。今宵如此寧無語。此責吾曹安可辭。

寄文野郞中詩
世俗多嫌逆耳言。君今勇退有何難。不應當局皆迷着。未及旁人自在觀。

秋雨夜坐
寒雲作色送昏鴉。獨倚書窓感物華。秋晚江山正搖落。夜深風雨更橫斜。利名少味徒爲客。魂夢無情不到家。曉鏡定應添鬂髮。羸驂肯復傍塵沙。

用順菴韻哭韓誠齋政丞
都門丹旐想飛飛。千里啼痕久未晞。共爲世臣悲故國。獨留喬木掛斜暉。吾王尙老人猶望。彼相扶顚事已違。風月蓮莊曾有約。知公廻首更依依。

謝順菴冬至豆粥。兼呈朴敬軒。
陽復堅氷事已非。曉窓冬粥莫予違。咄嗟金谷味雖好。倉卒滹沲功不微。香積共分來紺宇。候鯖誰羡出朱扉。何當鋤豆南山下。草露霑衣帶月歸。

守歲
流景不曾駐。遠遊誰與羣。一燈聊共守。兩歲欲平分。萱背憶慈母。椒盤違細君。朝來有佳氣。試筆看書雲。

癸未元日崇天門下
正朝大闢大明宮。萬國衣冠此會同。虎豹守閽嚴內外。䲶鴦分序肅西東。壽觴灧灧浮春色。仙仗摐摐立曉風。袍笏昔曾陪俊彥。天門翹首思難窮。

元夜析津橋上
 節到元宵便不同。皇都春色更融融。萬家燈火黃昏後。九陌風烟暗淡中。靜着吟鞭從瘦馬。偶隨游騎過垂虹。若爲不怕金吾問。繞遍天津西復東。

居近呈順菴
居近靑蓮宇。偸閑步屧頻。風聲鈴對語。月影塔分身。室邇烟霞古。園春物象新。知師厭塵俗。唯不避詩人。

西郊途中
頭上光陰故不饒。春來物色苦相招。偶逢寒食遊山寺。共瞰渾河度石橋。道北豐碑懷舊德。岡頭高塔認前朝。要須醉踏西郊遍。原草初靑馬漸驕。道北有劉太保伯顏丞相墓 

題西山靈巖寺。寺僧皆鄕人。
棟宇何時不記初。斷碑唯載太康書。曲通小逕千峯裏。新鑿寒泉百尺餘。俗客敢留塵土迹。鄕僧猶愛水雲居。要登絶頂須重看。明日不知身所如。

三月十四遊城南
春知將去故相牽。策過羸蹄織轍邊。一望城南三十里。落花如雨柳如烟。朝來細雨易成泥。怯送街頭瘦馬蹄。掩卷南窓尋短夢。數聲隣舍午時鷄。

寄克禮州判
客裏久同處。別來成獨嘆。夜床饒晤語。晚食屢加餐。漸覺趍庭近。終知去國難。皇恩那可負。我輩佇彈冠。

寄松京親友
諸公衮衮且欣欣。競效才能欲致君。且問因何將數子。杖藜終日共看雲。

微雨有感
密雲作雨尙纖纖。病旱禾苗未足霑。鞭起羣龍愧無術。沉吟搔首傍虗簷。

六月一日
 畏景今朝减二分。炎威挾旱更如焚。恨無素手調氷水。空皺愁眉望火雲。誰道光陰如過鳥。不堪昏夜足飛蚊。故山處處宜逃暑。松響泉聲彷彿聞。

六月六夜雨
赤地方千里。西郊且密雲。羣公勤爕理。一雨洗蒸熏。天意存黔首。吾生戴聖君。書窓欹枕耳。不作等閑聞。

得家兄書
賤子成何事。年年作遠遊。棣華開處少。荊樹得庭幽。信字煩黃耳。餘生共白頭。置書空悵望。江海日東流。

街上望西山
 却從城裏望西山。隱約城頭露翠鬟。爲底相看如不見。只緣心在利名間。

久雨水漲。城中多捕魚。
浪浪簷溜夜連明。環堵皆頹泥滿庭。四海八荒雲一色。濁涇淸渭水同形。何時得見當空日。彼月猶從好雨星。憂旱老農今又泣。謾傳城市厭魚腥。

次韻順菴六旬吟
昭代虛名幸見收。年將半百未歸休。研朱汗竹終安用。鑷白看花却自羞。已分無才驚俗眼。更諳有命壓人頭。六旬盛作眞堪詠。伯玉知非庶可求。

寄晉州安判官
曾過東南第一州。恨無一字壁間留。聞君出倅倍相憶。夜夢屢飛江上樓。

次韻延聖寺玉簪花
靑錢買種意何深。雨打風翻不自任。豈比花王誇國色。似隨天女試禪心。燒香閉閣誰同賞。拄杖敲門擬獨尋。我欲對花歌此曲。請師一撫沒絃琴。

七夕小酌
平生足跡等雲浮。萬里相逢信有由。天上風流牛女夕。人間佳麗帝王州。笑談欵欵尊如海。簾幕深深雨送秋。乞巧曝衣非我事。且憑詩句遣閑愁。

皇都秋日
遊子情懷久未安。慈親朝暮倚門難。篋中舊筆愁時援。頭上塵冠醉後彈。析木津淸多月色。居庸山近足秋寒。無人認得淹留意。高枕南窓一夢殘。

送洪義軒歸國
萬里朝天後。三秋作客中。歲時還欵欵。此別更忩忩。鄕國情何極。軒裳夢已空。追隨且未可。跋馬立西風。

七月十七。觀法駕回自南郊。
初日曈曈瑞霧開。今朝陡覺氣尤佳。雲移御仗連雙闕。風送天香滿九街。爲念蒼生心有切。爭瞻玉色喜無涯。此身得見唐堯聖。未必茅茨覆土階。

病中聞郊祀後大赦朝賀
太平天子挹謙虗。報本推恩復似初。丹鳳曉開靑瑣闥。金雞天降紫泥書。五雲彩仗羅玄冕。萬壽瑤觴進玉除。臂病未能扶杖聽。不知帝力又何如。

病中述懷
三年作客又何爲。半是公心半是私。願及北堂無恙日。更逢東國太平時。理生甚拙貧如病。學道無成老漸癡。耿耿此懷誰與說。南窓力疾強題詩。客居無事孰相求。因病關門室轉幽。貧訝黃金能買貴。老知白髮不緣愁。歸來華表千年鶴。浩蕩烟波萬里鷗。今古悠悠盡如此。仲宣何苦賦登樓。無田亦可有何求。家在江村事事幽。吏自催錢休苦厭。兒能學稼不須愁。園花似火疑燒鶴。溪水如藍欲染鷗。除却漁樵更無伴。肯重廻首五城樓。 所好從吾不可求。何人起我出巖幽。斷蓬到處無留迹。芳草明年又換愁。謬筭不成同畫虎。機心未盡怕驚鷗。縱然歸去應迷路。花木如今礙小樓。伴影羇遊只此身。素衣今復化京塵。望雲日日慙高鳥。對月時時憶故人。慣聽鵲鳴虗報喜。誰知蠖屈是求伸。故山東望三千里。明日梅花又一春。安心是藥語非虛。病不加醫漸復初。把酒未知明日事。挑燈且讀古人書。靑山有約常排比。白髮無方可掃除。故舊年來半凋喪。浮雲富貴定何如。

初寒
 天容慘惔變朝霞。始壓冬瘟有雪華。風自北來鳴屋角。日將南至掛簷牙。人皆附熱思同俗。兒正呼寒憶在家。生活百年多冷淡。紙窓呵筆字橫斜。

冬至
扣門送粥自南隣。驚倒周公夢裏身。雷在地中翻碩果。陽生井底轉洪鈞。老懷漸覺羈遊惡。病眼偏驚節物新。聽取街頭賣新曆。萬年天子又頒春。

遣興 五首
天人相勝豈其然。世事休看未定前。說客還家腰有印。弄臣失主手無錢。市聲午枕江翻浪。歸計寒燈夜似年。不是吟詩是言志。他時只與小兒傳。長空鳥沒更茫然。靑史興亡萬古前。晚食先生常當肉。大言亭長不持錢。是非且待評他日。貧賤多應在少年。遺嗅流芳等閑事。不如名字未曾傳。重足人間履薄氷。知心賴是有良朋。今年又减看花伴。隣寺猶存送米僧。風雪九街長柄笠。圖書四壁短檠燈。待成志願歸應晚。把酒南山謝未能。筆陣摧鋒硯水氷。時時得句憶心朋。醉來投轄今無客。飯後鳴鍾舊有僧。南浦烟波吹短夢。北隣歌舞照華燈。天敎我輩皆如此。敢道淸貧是我能。 莫嫌冬暖室如氷。居在西南喜得朋。雅有野懷思買鶴。久無秀句擬尋僧。家人祝鵲醅春釀。客子聽鷄燼夜燈。但得還鄕休惹事。我除農圃更何能。

除夜獨坐
兒童此夕閙比隣。春入皇都喜氣新。獨閱塵編過夜半。一燈分照兩年人。

甲申元日
都下經三歲。逢春却自悲。親衰猶遠別。兒弱未相隨。物意歸生長。人情重歲時。屠蘓可獨飮。萬慮入新詩。

正旦雪
 雪從除夜到正朝。旋入春風不禁消。扇影未分雙闕仗。靴聲早集五門橋。從敎賀列朝衣濕。好傍昭容舞袖飄。便是新年多瑞氣。願隨椒酒進民謠。

人日
已喜王春好。更知人日佳。三韓舊風俗。萬里老淸懷。星弁搖銀勝。朝衣映祿牌。高堂七觴炙。最恨隔天涯。

立春書懷
遊子思親無別意。小人懷土是眞情。土牛已載靑春至。姹女難禁白髮生。未撥寒醅唇尙燥。忽看新菜眼還明。宦途不倂田家樂。愧殺當年學代耕。

代書答仲始司藝
禍福常相對。恩讎要兩忘。南村讀書處。便是一羲黃。

寄克禮州判
須臾蒼狗雲多態。浩蕩白鷗波自閑。宦路投身無罅隙。人情背面足機關。

獨坐
今日無來客。他鄕少故人。簷聲留宿鳥。窓影弄遊塵。感事看前史。添年憶老親。誰言能自斷。出處不由身。

小園種瓜有感。二首。
賃屋曾無數丈深。種瓜隙地暗傷心。歸期屈指看秋蔓。不比栽松欲待陰。農圃當年着意深。詩書晚歲誤初心。杏花村外一犂雨。鳩婦急呼天正陰。

送奇集賢代祀醫巫閭
集賢學士氣如虹。手捧天香出九重。好爲吾皇代禋祀。聖朝元不議東封。

細雨曉起
朝來未能起。閉戶似吾廬。細雨淸明後。羣花爛熳餘。病嫌佳節迫。貧覺故人踈。只待陽暉出。簷前卧曝書。

遊延聖寺
 春風解到梵王家。客子偏驚負歲華。曉雪墻隈深數寸。夜來風雨落梨花。

春雨 二首
好雨時能至。幽人夜不眠。畒鍾膏土脉。薪桂濕厨烟。燕壘低初補。花房重倒懸。爲農豈難事。吾又負今年。花柳閑相引。風光困欲眠。已愁春向晚。更値雨如烟。酒債人間有。歸心馬首懸。良辰自樂耳。但願屢豊年。

送黃檜山
得意諸公此一時。離亭玉轡映金巵。男兒出處那容說。客裏乾坤一首詩。

送韓相國。二首。
不是才難用是難。喜聞新政屬儒冠。朝鮮禮樂今時魯。吏部文章舊姓韓。此日托孤心更赤。幾回臨變膽曾寒。皆言鼎軸宜蒼髮。爲報時人洗眼看。東方民瘼著醫難。爲是當年倒屨冠。直語莫嫌員外李。重興正賴侍中韓。只緣皮在毛猶附。不待唇亡齒已寒。發政之初尤未易。耳爭傾聽眼爭看。

復寄仲始司藝
身爲藏珠剖。妻因徙室忘。處心如淡泊。遇事豈蒼黃。

答李正郞
 刃多生肘下。敵或在舟中。世態門羅雀。心期弋慕鴻。

次韻答崔深父
邦基多臲卼。人事亦參差。且喜如松茂。曾憂賦黍離。

燕
簷前相對語。客裏故相依。身世炎凉迫。乾坤羽翼微。巢成還棄去。雛長却分飛。見爾增悲慨。今年又未歸。

送金同知奉使東歸
捧詔辭丹陛。三韓去路長。高堂明晝錦。寶刹散天香。滄海浮仙境。靑山出故鄕。無勞問民瘼。聖澤及遐荒。

病起呈知己
 一卧經冬復歷春。近憑詩酒暢精神。恩讎未報平生志。老病還侵見在身。狂走昔年騎竹馬。祕方此日按銅人。不辭力疾陪談笑。除却靑山事事新。

明日端午。復用前韻。
爲緣抱病失靑春。便覺今朝興有神。角黍何曾負此腹。綵絲如解繫吾身。遠嫌靖郭妨生子。每愛靈均尙感人。正是一陰還用事。天機衮衮幾回新。

送鄭仲孚遊杭州謁丞相 五首
丞相南轅政化新。愛民如子出天眞。只嫌暑濕傷和氣。賴有家家祝壽人。 行近江南景物新。六朝遺迹已迷眞。聖元混一今無古。笑殺當時割據人。西湖今古靘粧新。一見應知面目眞。舊日詩仙曾到處。紛紛歌吹惱遊人。蘇杭景入畫圖新。每恨傳聞揔失眞。及子未還吾亦去。鷄林賈客盡詩人。梅花風格幾番新。俗物何曾解混眞。爲我一過和靖宅。能詩便是愛梅人。

雨中獨坐
聖主新年格上蒼。今朝甘澍洗愆陽。氣侵几席微生潤。勢帶風雷稍作狂。擬着蓑衣橫小艇。想看荷盖偃方塘。莫言病客無聊賴。剩得踈簾一枕凉。

食笋 三首
故山篁竹賤如薪。春筍堆盤不甚珍。忽此眼明靑玉束。塩韲久厭客京塵。聞說侯家蠟代薪。駞峯屢出御厨珍。也知蔬筍味方永。玉案有時棲素塵。種木不材皆可薪。種來蒼玉最堪珍。免敎蒙稚逢饞客。捴是凌霜不受塵。

賦順菴猴孫 二首
 造物足奇怪。浮生無定期。最憐人面獸。來伴法身師。破悶看呈技。邀賓索賦詩。何須強分栗。世俗自相欺。林棲無復望。檻束本非期。信斷留環處。名傳學劒師。臂長堪習射。肩聳似吟詩。恠汝偏多詐。逢人却被欺。

阻雨書懷。寄鄭仲孚。
半月天陰未肯晴。九街泥濘不堪行。關山杳杳家何處。風雨蕭蕭夜復明。無馬相邀成悵望。有尊獨酌謾含情。知君此日多新句。客耳空階一㨾聲。

仲孚見和。復作六首。
欲雨農家又欲晴。皇天不語四時行。水生浩浩連滄海。雲起茫茫掩大明。爕理已歸賢相手。陶甄共荷聖人情。詩成未獻南熏殿。願和五絃琴上聲。苦雨狂風久未晴。出門有路覺難行。懶拋黃卷閑消日。夢斷靑燈坐徹明。樗櫟敢期昭代用。松筠不阻故園情。請君聽取隣雞唱。肯爲蕭蕭蹔廢聲。家童曉起報天晴。欲訪南隣還未行。伏雨紛紛愁子美。停雲靄靄憶淵明。計踈不去眞無賴。交淡相逢只此情。也識尙書妨曳履。履聲便是舊家聲。始喜乍陰還乍晴。漸爲霖潦斷人行。應敎客鬢吟成雪。故向空階滴到明。五里未能通信字。數詩聊復遣閑情。寄來嚴律誠難和。知是陽春第幾聲。故山此日未應晴。憶昔衣霑繞竹行。不信濕薪如桂貴。肯將官燭代松明。夜深兒女團欒語。酒熟隣家繾綣情。誰使京華長作客。厭聞陰雨滴簷聲。久雨陰陰陰復晴。未成跬步出門行。百年愁醉孤燈暗。雙鬢詩斑曉鏡明。自笑無心隨世態。君看何事稱人情。相從痛飮眞良計。耳熱不聞梧葉聲。

仲孚再和喜晴。仍約遊西湖。復作四首。
風盪窮陰忽放晴。樓臺好處擬閑行。天瓢洗出山河秀。玉燭調來日月明。猶恐殘雲含雨意。要分霽景助詩情。新篇漫興休煩和。吟苦還嫌作乞聲。比隣笑語閙初晴。急取靑藜着履行。螺點遠岑雲際出。鴉翻夕照樹腰明。生成衮衮看天意。憂喜紛紛見世情。及此晚凉同一醉。佇聞門外馬嘶聲。西湖水滿北山晴。山下乘舟湖上行。四面天機雲錦爛。中心仙閣翠華明。白雲杳杳遺弓恨。紅日悠悠倚柱情。不可此間無好語。喜君自昔有詩聲。水光山色弄微晴。好向西湖載酒行。已卧蓮舟浮滉瀁。更鳴桂楫擊空明。恐君孤負同遊約。擧世奔忙各有情。他日相逢空大笑。此詩荒澁不成聲。

鄭仲孚示予去年蔚州所作東萊十首。次其韻。
天闊三山外。地窮東海湄。民生自太古。世運屬重煕。作郡多遺愛。觀風要採詩。客來題滿壁。佳句世應知。勝遊仍處處。樂事亦時時。我自尋花去。人遊載酒隨。江平移棹晚。山好渡橋遅。平甫雖無作。仲孚宜有詩。行邁嫌爲客。淹留擬卜居。憑軒聞恠鳥。擧網得嘉魚。徐福尋仙處。新羅入貢餘。孤城與喬木。極目故躊躇。山前官舍古。積翠有幽軒。旣以梅爲塢。仍將竹作門。故知圖畫俗。不借管絃繁。安得能詩客。公餘共置尊。 平甫知名早。其人想必端。當時傳秀句。此郡說淸官。天意憑誰問。宦情從此闌。歸軒不復駕。今古嘆才難。洪侃甞令此邑。卒于官。 昔我曾遊地。君今恣意行。仙居入海僻。人去有臺平。喜伴山僧往。愁逢縣令迎。冬靑多異卉。土俗不知名。浴室何年有。殘碑無復存。地靈泉不渴。湯沸石常溫。行客往來數。居人迎送煩。誰敲發陰火。此理亦難論。竹間多異鳥。慣客不驚飛。未解啄紅粟。何曾惜翠衣。晝晴啼寂寂。月苦聽依依。更喜無彈射。爾生心莫違。扶桑豈云遠。一望海天長。不待披雲去。先瞻出日光。塩烟浮近渚。戍火耿高岡。幸値升平代。皇恩安敢忘。聞說十年前。義倉多腐陳。君王不好利。鄕里少游民。單父彈琴日。萊蕪滿甑塵。高臺表遺愛。周令豈其人。

客舍
客舍臨官道。輪蹄日夜行。吾猶學干祿。自惜共馳名。世事雲俱變。歸心月獨明。故山秋已霽。枕簟嫩凉生。

寄賀兩金持平
醉度尊前歲月。起來筆下風霜。盤石已安社稷。膏盲難理綱常。

寄辛草亭
 已從子厚思懲咎。敢與楊雄作解嘲。宦路曾無百歲好。人情莫忘十年交。

寄安康李先生
有命那禁老。無求自得高。山林百歲樂。軒冕一生勞。我經鴨淥三千里。公卧雞林二十年。出處閑忙俱白髮。一尊相對恨無緣。

丙戌中秋。題漢陽府。
萬里歸來爲老親。今年剩得鬢絲新。他鄕又見中秋月。浮世徒誇百歲人。寂寞良辰誰與語。荒凉古館暗傷神。留題壁上易磨滅。強起呼燈袖拂塵。

明歲又題
空館寥寥誰見親。獨吟詩思更淸新。對山長愧作行客。有竹不妨無主人。毀譽一時移節操。功名百歲費精神。舊題只合黃泥埽。安用紗籠強護塵。

驪興客舍次韻
如將此景入毫端。文要蘇黃字要顏。政爲居民愁賦役。寧容過客賞江山。白波靑嶂閭閻裏。赤岸銀河伯仲間。一宿樓中猶未足。扁舟他日辦長閑。

寄成按廉汝安
久宦皇都苦憶親。朅來定省喜難言。山村冷落無甘旨。笑語團圞有子孫。已與隣翁同伏臘。常嫌過客問寒暄。明春廵罷將還旆。擬掃漁磯共一尊。

九日
九日黃花酒。高堂白髮親。遠遊空悵望。薄宦且因循。秋雨荒三逕。京塵漲四隣。登高猶未暇。極目恐傷神。

冬初
日射南窓一室虛。四年光景又冬初。久留旁舍居人換。漸老他鄕信字踈。倂食不妨沽美酒。借錢猶欲買奇書。富貧等是爲心累。自揣平生已有餘。心與僑居四壁虛。理生猶似十年初。自知宦路情何薄。曾與權門迹也踈。俗物有時來敗意。明窓盡日坐看書。他年林下如廻首。正是黃粱一夢餘。

雪夜小酌
臘近纔呈瑞。冬溫不失和。履聲人起早。篆迹鳥留多。舊業餘書榻。歸期誤釣簑。擁爐俱是客。奈乏酒錢何。

齒痛
到今成病奈如何。挫硬攻堅未足多。漱石先生猶自厲。防梭狂客亦能歌。已輸柔舌時還棹。豈以剛膓老不磨。唯有養生方獨妙。軟炊爛煑學東坡。

苦寒
 朔吹搖空歲暮天。颼颼老屋讀書氊。一寒到骨那能解。萬事關心只自煎。衾鐵夜深明積雪。樵山市近絶炊烟。詩人耐冷今猶古。擬訪梅花澗水邊。

立春
江海歸無日。京華滯此身。未驚金馬夢。又打土牛春。曆法推三統。人情見五辛。不曾爭歲月。何事鬂毛新。

乙酉元日
游宦將成老。淹留又見春。客中人事少。都下歲華新。萬國歸皇極。千官拱紫辰。椒觴久未奉。倍憶北堂親。

人日讀杜詩。仍用其韻。
 元日至人日。兒童數歲時。一年行又减。百歲豈云遅。事業南柯夢。英雄上蔡悲。何當問花柳。信馬雨絲絲。

送菊庭奇參政還鄕
輦下春風三度別。眼前世事幾番新。恠予同甲顏先老。無奈他鄕慣送人。

送尹正言落第東歸
憶曾落第出京塵。詩酒淋漓興尙新。此日此情應似我。他年黃甲肯饒人。

寄賀安謹齋
三子登科古所難。高堂一笑動三韓。皇朝射策知多少。丹桂連枝又姓安。

送洪陽坡提擧赴征東儒學
偶到京華却久留。挑燈夜夜說歸休。靑山不必將錢買。只恐紅塵白了頭。曾謂孤高出輩流。年來且與說沉浮。不知林下誰先去。君政求官我欲休。

重送
客路逢寒食。離亭對夕暉。宦游人易老。心計事多違。四海知音少。三韓信使稀。靑山有成約。羡子得先歸。

淸明雪
 雪入春分省見稀。今年已賦雪堂詩。東風御柳經寒食。頃刻花開此一時。春樹無花雪有花。淸明天氣未應和。侯家醉耳寧聞此。凍死流民骨又多。

淸明後出城南望西山雪
今朝偶上第三橋。春晚西山雪未消。恠底東風吹不力。近山麰麥有春苗。肉林高處酒池深。春雪餘威不敢侵。天本於人無厚薄。民今相食是何心。

次韻答家兄
 辭親又復客燕都。苦憶庭闈侍奉勞。謾把詩篇吟陟屺。雲山東望際天高。少年辛苦寓松都。常愧慈親織屨勞。此日淸貧猶似舊。官高不必與名高。幸際風雲入帝都。擬將志養慰劬勞。慈顏漸老鴒原隔。何似團圞笑語高。家山萬里久無書。夢想高堂老病餘。誤信古人多養志。頗慚冬筍與氷魚。曾構茅齋聚古書。當時栽種十年餘。園松偃盖應棲鶴。溪柳垂絲可貫魚。 一別經年謾寄書。那知弟鬢白無餘。掛冠直欲還家去。野艇苔磯對釣魚。

用家兄詩韻寄示兒子訥懷
男兒須宦帝王都。若欲致身均是勞。汝識宣尼小天下。只緣身在泰山高。三十年前懶讀書。虛名却嘆白頭餘。汝今當惜分陰學。富貴可求緣木魚。

寄李杏村
烏頭容可白。俗眼豈終靑。遙羡明窓下。焚香寫佛經。

次韻寄金同年天祚
 已决歸休計。秋風馬足輕。於君十年弟。已嘆二毛生。舊隱溪山好。歸來萬事輕。釣筒幷酒榼。相對送餘生。

送同年安員之登第還鄕
三韓謹齋弟。又占棘闈春。丹桂連枝秀。靑雲發軔新。百年交契密。萬里別離頻。甚欲隨君去。高堂共有親。

寄金敬先副令
文章一變近儒先。座主篇篇儘可傳。此日三韓韓吏部。莫敎李漢獨能編。

聞克禮州判除代言。詩以賀之。
游宦何須萬里行。三韓內相足爲榮。人生適意無南北。自嘆狂夫滯玉京。

送順菴奉使東歸
數載燕都幸作隣。勝游不問暮兼晨。金臺南郭看山客。畫舫西湖載酒人。

重送
燕山久客已知非。又送公歸且未歸。惆悵城東萬株柳。行人折盡尙依依。

寄安謙齋
時事去年皆破膽。賢才此日競攀鱗。起公未滿平生望。却喜行藏似古人。

送崔德林正尹從雲南王入西南夷
少年豪氣不孤身。行遍天涯與海濱。登隴雖高還望蜀。游燕已遠又經秦。山攢劒閣疑無地。路入牂牁不見人。賴是王門多俊彥。曳裾談笑靜風塵。

居庸關
天限燕雲有古關。崎嶇細路兩山間。太平此日車方軌。黃屋年年此往還。

途中
夏日雲州道。新詩未用尋。風凉能却暑。雲薄不成陰。水注龍門急。山藏驛路深。時逢村舍好。忽起故園心。

李陵臺
許國身何有。成功命不侔。漢皇雖好武。飛將未封侯。苦戰知無賴。生降亦可羞。高臺㘅落日。爲爾故遅留。

灤京 二首
龜協神謀定兩都。灤京爽塏世間無。已知四海車書混。誰信一天寒暑殊。滿地牛羊屯落日。逐風鷹犬獵平蕪。古今豪氣呑夷夏。匹馬吟詩愧腐儒。聖人當日此龍飛。得卜神京萬世基。大駕時廵駐淸蹕。群公景從賦新詩。北隣晴了南隣雨。六月天如八月時。恠底上蒼多變化。燕山暑氣正蒸炊。

㯶殿大會
大闢明廷列鼎鍾。巍巍㯶殿壓崇墉。武夫角力雄如虎。詐馬跑空炳若龍。一色衣冠扶鳳輦。八珍羞膳進駞峯。願君永享升平樂。比屋多方儘可封。

灤京送別一首。用閔及菴詩韻。
曉餞城東露浥筵。灤京百里好風烟。家家駿馬便弧矢。處處高樓閙管絃。劉保舊居雲滿谷。李陵遺迹草連天。及菴好古詩無敵。壯觀應須子細傳。

發灤京
 世祖膺圖處。劉公定鼎謀。地高天北極。事往水東流。雲出便行雨。霜飛那待秋。儒衣元自薄。早去不堪留。

早行失道
失道自堪笑。一生歧路中。只緣迷不遠。未至哭途窮。尼父戒欲速。斯言今謂陳。早行還落後。深愧遅明人。

哭仲孚司議。贈其兄鄭判事。
嗟嗟玉樹倒詞林。詩酒當年託契深。豈倚少年仍得疾。却因多慮故傷心。未還郭璞夢中筆。謾指王忳腰下金。同是天涯不重見。鴒原落照恨沉沉。

中秋夜坐
 年年此夜幾篇詩。風露凄迷透薄衣。已分勞生長作客。每逢佳節倍思歸。浮雲礙月底心性。美酒盈樽無是非。想得故山秋正熟。兒孫笑語侍庭闈。

平生之游。歷歷可數。拙齋，春軒相繼下世。仲孚司議亦爲鬼錄。作三哀詩。寄呈耻菴，汲古堂。
勢利從來道易窮。淡交誰復有初終。一時模楷懷春叟。千首文章憶拙翁。寂寂門庭非舊日。茫茫天地又秋風。箇中鄭子最年少。此恨知公與我同。

聞宜寧南同年復官于朝。叙舊述懷。聊寄短篇。
妙齡同牓又同僚。世務東西歲月遙。戰藝棘闈成一夢。卜隣松逕阻相邀。雲山十載供高卧。風雨五更迷早朝。料得英雄今古意。到頭遺恨在漁樵。

寄兪正言
千年文物舊松都。此日弓招起碩儒。白髮郞官今更少。先生且莫染髭須。

寄白和父諫議
日飮黃封醉似泥。時時騎馬欲雞棲。世無韓子爭臣論。誰見溫公諫院題。

送洪捴管赴淮安屯田
候吏河頭艤畫船。故人門外敞離筵。應同剖竹二千石。肯愧取禾三百廛。地接江淮饒景槩。望傾廊廟佇才賢。親交輦下多相憶。莫忘時時寄酒錢。

次三藏韻
因今乘馹去。憶昔棄繻來。爲報郵亭吏。書生豈小哉。三藏䭾經去。吾今送曆來。授時幷布敎。王事更欽哉。

題鹿窖
擬尋藏窖鹿。恐類守株人。郵吏應相恠。憑欄一笑新。

題神山背面圖
 人心如其面。此言傳自古。見面不見心。不如不廻顧。

題義州新樓次韻
身世悠悠入倚樓。此樓更在國西頭。請看客裏光陰疾。樓下長江衮衮流。

寄贈黃曆友人
倐爾十年別。飄然萬里行。聊將新曆日。遠寄故人情。

次韻題野雲莊。張訥齋所居。
三間白屋野雲莊。一夢黃粱政事堂。壯志豈能隨手縮。高名終不與身藏。栽松歲久陰初合。種稻田腴穟更長。畎畒忘君非我輩。杖藜頻上後山岡。

次韻送安照磨赴遼陽
君今忽遠適。我亦慣僑居。宦路多離別。人情足毀譽。官淸須薄俸。親老要安書。敢望留軒盖。深慙滯里閭。

丙戌除夜
游宦皇都幾見春。歲時常憶北堂親。可憐此夕燈前影。正是當年闕下身。草閣應同黃閣貴。錦衣爭似綵衣新。明朝五十行知命。莫作東西南北人。

丁亥正旦
去年此日在皇州。袍笏隨班拜冕旒。覲省桑鄕殊寂寞。北堂椒酒又何憂。

五十
五十而知命。今年感聖言。區區爭尺寸。役役度晨昏。祗是爲身計。何曾報國恩。從玆不稱夭。萬事付山尊。五十而無聞。今年愧聖言。文章眞手拙。利欲竟心昏。竊位頻霑祿。渾家謾被恩。後生誠可畏。肯伴擧匏尊。

新年
新年風雪斷人來。三日山扉掩不開。臘酒浮蛆春滿室。綵衣堂上獻深杯。此行眞欲賦歸來。便好茅堂勝處開。半斷樹根仍作枕。曲防溪水爲流杯。

寄鄭代言
百年心事一扁舟。自笑歸來已白頭。猶有皇朝玉堂夢。不知身在荻花洲。

寄白和父
歲晚江山復舊遊。從今直欲理漁舟。先生比我年顏少。努力匡時到白頭。

寄洪陽坡
提擧先生義最高。不將門戶闘奢豪。料應移病年來數。詩酒從來懶笏袍。

寄南村朴判書
 行看流水卧看雲。得句時時獨憶君。出處從來偶然爾。爭敎移勒北山文。

寄賀敬先代言
內相榮無比。高堂喜莫涯 。山村人事絶。應恠賀書遅。

寄詔使金省舍
西游十載不還鄕。忽入薇垣姓字香。玉詔頒恩來絶城。綵衣稱壽上高堂。

寄奇參政
慈親八十始來歸。定省晨昏志莫違。夢裏紅塵吹白髮。稼亭南畔有漁磯。

次韻題奇參政草亭
爲緣淸讌作新亭。鳳舞龍蟠抱地形。山近烟嵐濃似幄。簷虛花卉疊成屛。從今勝集傳松麓。自昔高懷在菊庭。世事紛紛當掩耳。客來痛飮不須醒。

次韻和洪陽坡提擧賞芍藥
曾見東君卷旆廻。却留妖艶滿園開。宦途誰是看花伴。縱使招呼不肯來。尋花痛飮戴花廻。爲是今年不再開。科得殘紅應滿地。豈容俗子扣門來。

梅花。同白和父作。用東坡韻。
 井底微陽廻。枝間花意動。瓊苞不易坼。霜蘂已堪弄。的皪早偸春。輕盈巧耐凍。性鍾氷雪淸。境絶輪蹄閧。頗訝玉皇居。時令月姊從。芳心趁臘開。皓態出天縱。小杏視兒孫。蟠桃爲伯仲。故譏松得封。應鄙橘包貢。月上影彌踈。雪低枝自重。那容粉蝶媒。未見黃鶯哢。本在衆芳先。宜無妖艶諷。和鉛畫莫當。綴席飮堪痛。節物似西蜀。風光想南雍。宛逢姑射姿。怳結巫山夢。誰自嶺頭移。幸玆園裏種。吳姬競學粧。越使遠飛鞚。旣費神功多。敢將凡卉共。脩竹謾成龍。孤桐空遅鳳。淸香度淺溪。秀色明寒洞。欲盡寫幽奇。方知筆塡瓮。

寄安康李先生
自笑豈宜紆紫綬。人譏又欲選靑錢。先生當日獨知我。每憶相尋到海邊。百年事業短檠燈。任重掄才愧不勝。却羡先生忘世味。尋僧日日學三乘。官班過望心常愧。計活如初老更貧。安得飄然拂衣去。溪山勝處伴高人。官大貧如舊。身忙老已侵。何時對山坐。欵欵細論心。

宿興義驛
天寒破驛少人烟。下馬昏昏睡馬韉。夜半酒醒仍夢覺。宦情離思共悠然。

過慈悲嶺
廻首松都已杳然。萱堂更在海南邊。吾生屢度慈悲嶺。此去還非少壯年。絶頂僧房埋積雪。荒林驛舍鎖寒烟。題詩欲寄諸心友。凍筆如錐不着牋。

寄順菴
 重來轉覺舊游稀。九陌塵埃易滿衣。虛淨堂前數株栢。歲寒忙待主人歸。

寄訥齋
世事看來眼冷。年光變處顏緇。爲破貪嗔癡戒。未成歸去來辭。

寄朴判書
宦游又到帝王都。薄俸官閑酒可沽。正是故山秋不熟。啼飢時復念妻孥。

寄金壯元
游宦皇都意未闌。滿天風雪到燕山。請君且勉三冬學。他日功名不放閑。

寄方尙書
城南池館卽仙家。滿意靑山滿眼花。恨我未能陪杖屨。紅塵白髮走京華。

寄閔及菴
去國遲遲又此時。先生何惜送行詩。應嫌老簿渾閑事。薄宦東西慣別離。

寄洪陽坡。用前韻。
提擧先生義更高。新詩往往帶雄豪。也應對酒團圞語。笑殺朝天雪滿袍。

寄金祭酒
世間誰似麴生眞。曾遣渠來慰我貧。醉裏怱怱未暇謝。旅窓空夢瓮頭春。

寄李捴郞
十五年前淸禁游。一時文會最風流。醉狂漸减知無奈。况在他鄕易白頭。

寄安捴郞。聞員之落本國之職。
東來言語豈皆眞。不覺今朝一笑新。後進決無如仲氏。何人奪職與何人。

寄奇菊庭
 國若起公多所賴。公如當國亦應勞。草庭花發樽如海。滿座賓朋笑語高。

次韻答南宜春
恨不相邀到錦筵。此心耿耿有蒼天。星山風俗年來惡。政似龔黃却拂然。吾生豈意辦文筵。暗裏安排有老天。世事邇來尤可厭。只思相對醉陶然。

寄李密直
胄庠文物盛唐虞。有子爭敎守海隅。聞說先生朝北闕。可令豚犬執鞭無。

寄李樵隱
重到皇城又見春。紅塵依舊鬢絲新。翻雲覆雨何時歇。勢利如今更誤人。

送崔廉使赴福建
高堂九十親無恙。故國三千路已賖。按轡又窮閩粤遠。驛程無處不飛花。

哭竹軒
一身存沒寄安危。此日那堪爲國悲。紀德異時窮竹帛。質疑無處覓蓍龜。勤勤濟物閑中藥。往往驚人醉裏詩。恨不壽公留數歲。三韓會有太平期。

寄安康李先生
有恩未報可無嫌。道似先生尙典籤。看取英雄古今事。不如松菊醉陶潛。

題江天暮雪圖
九陌紅塵午日烘。閉門看畫意無窮。何時着我孤舟去。獨釣江天暮雪中。

監倉有感
十年儲有道。兩界會相關。出納當須吝。收藏本自艱。智生朱墨外。計在白黃間。言利非吾事。躬耕憶故山。紅腐相因日。淸廉並進時。吏無爭鼠耗。帝亦念民飢。河溢公田沒。陽驕農事遅。弘羊死已久。天意杳難知。

自詠。效樂天體。
年過五十可知非。尙爾馳名何大癡。了了聡明隨日减。凉凉行止與時違。人譏鼻赤因耽酒。自識髯霜豈爲詩。更是家貧親亦老。百般心計不如歸。

次韻哭竹軒
喬木東韓有世臣。年來不慗嘆何頻。竹軒風月三千首。鐵卷山河五百春。自是銛鋒能挫物。不妨偉量解容人。燕臺聞訃已成哭。此日題詩恨轉新。禮義門中詩酒塲。黑頭功業笑馮唐。不知造物將何意。人不如公老更強。 주D001 慗 憖 

寄同年張寺丞
騎虎方知却下難。吟詩驢背苦求官。恠哉造物多機變。暗裏敎人倒屨冠。經濟隨時有易難。人心只願作高官。如今自揣眞無用。悔不當時早掛冠。

題金孟堅詩卷
莊書之義。諸公之序盡之矣。僕不敢贅。然愚谷擧湘靈之句。而樵隱有衣鉢之語。則亦不能含嘿。因書以勉之云。 語涉荒唐頗不經。細觀寧昧此心靈。莊周未必非胡蝶。夢覺殘燈入夜靑。金君自少號通經。筆力年來似巨靈。好折燕山一枝桂。莫嫌鬂未十分靑。

愚谷施銀杯詩次韻
銀杯施與雨花天。藏在龍宮定不遷。還我木瓢眞率好。任他金椀富豪全。淸貧更覺心如水。爛醉何妨面洒泉。唯有詩魔推不去。感時懷古苦相緣。

哭金理問夫人大興縣君
相國知名早。夫人配德光。死生皆有命。富貴更堪傷。丹旐春風拂。香匳曉月歲。恩封自天子。赤縣遠流芳。

次金同年韻
忽然相會見天眞。一話前游酒一廵。着眼江山隨處好。關心世事幾番新。白頭萬里還鄕日。紅粉三行滿座春。莫笑稼亭偏老拙。從來不解使錢神。

演雅 一首
螗欲捕蟬寧顧後。鷹如逐雀要當前。一聲師子百獸廢。社鼠城狐尤可憐。

次鄭按廉詩韻
海上靑山小草堂。豈期同擧菊花觴。白頭猶未成歸計。宦路逢人感嘆長。

次許郞中詩韻
秋盡荒林不見花。忽驚車騎到山家。須知喝道殺風景。竹外柴門小逕斜。喜見門生有探花。公來此日共還家。白醪黃菊崇文洞。不覺僛僛舞袖斜。僕與許公於去年此日鎖圍崇文館。僕覲親在韓山稼亭。而許公銜使命而來過焉。豈非天幸也。因號所居曰崇文洞。

寄兩郭同年。俱在羅州。
 任隨責重慙尸祿。身與心閑慕隱居。安得南游携數客。海邊佳處結茅廬。

紀舟行。奉寄松亭居士。兼簡林州。
扶餘四詠四方傳。訪古應須棹酒船。不負松亭居士約。更邀林邑使君賢。傍江臺館開圖畫。入夜魚龍舞管絃。農月縱無腰笏令。廻橈豈敢小留連。

宿桃源驛
驛名不合作桃源。破屋荒林不記門。過客乞靈楓岳去。可能分福與黎元。

中秋。宿五溪驛。
 去歲中秋漢陽府。孤斟獨詠正無聊。每嫌馬上逢佳節。共識人間有此宵。露濕衣巾寒縮縮。風吹鬂髮白蕭蕭。明年見月還相憶。路指關東山水遙。

忠肅王田于鐵原。上孤石亭留詩一絶。時按部鄭公子厚書于客館。後有三藏法師趙順菴依韻應製。穀不能嘿嘿。敬書二絶。
覆轍誰能後戒前。泰封遺跡舊山川。勸王遠狩非良策。只爲姦臣不畏天。背山官舍畫屛前。跬步登臨百里川。置酒更逢賢太守。勝遊佳節正秋天。

宿金化驛夜雨
山圍古縣增秋氣。風打踈林助雨聲。夜半夢驚仍不寐。計程纔過鐵原京。

宿金城縣
秋入金城錦不如。千崖萬樹得霜初。林間老屋流亡外。山上磽田賦稅餘。莫厭使華紛傳遽。惟嫌吏弊巧侵漁。閑遊似我猶相擾。深愧淵明獨愛廬。

登天磨嶺
路過通溝境漸奇。任敎羸馬故遅遅。人行嶺上步虛處。雲在山腰行雨時。自愧老來還試險。却從閑裏更思危。王尊忠國王祥孝。只解尋幽也大癡。

天磨嶺上望金剛山
欃天雪色放神光。天子年年爲降香。一望平生心已了。不須深處坐繩床。

登金剛山正陽菴
玆山恠恠復奇奇。愁殺詩人與畫師。更欲登臨最高處。噬臍脚力未衰時。

宿長安寺
曉霧難分跬步前。日高淸朗謝龍天。雲連山遠西南北。雪立峯攢萬二千。一見便知眞面目。多生應結好因緣。晚來更向蓮房宿。溪水松風捴說禪。

登天磨西嶺 俗云髮斷嶺。嶺上可望楓岳。
絶嶺橫空鴈過難。嶺頭廻首一長歎。從敎雲霧埋楓岳。我已登臨恣意看。

再宿通溝縣有感
往來二度宿通溝。不獨民勞客亦羞。唯有主人言可喜。近山禾稼勝前秋。山謂楓岳。縣人云以山故有秋。 

宿淮陽府。次壁上許執義韻。
田薄何曾入勢家。西成今歲氣尤和。地偏過客應來少。山好居人却厭多。北嶺重關牢鐵鎖。南江一帶漾靑羅。丁寧遺戶且安業。聖德如今海不波。

次尹學士詩韻
此州風物冠東州。一道山川欲盡頭。自古民心思樂土。鐵關雖鎖豈能留。

登鐵嶺
獸窮則搏更猖狂。可歎開門納虎狼。腰下金符亦安用。險關只合一夫當。國本無人賊有心。關門直下幾千尋。縱然漂杵燕歧血。竟使良民怨至今。

次和州壁上韻
 誰令變起不虞中。拊髀橋前往事空。宇內已瞻新化日。海隅猶有古淳風。仙遊處處同玄圃。俗尙家家事梵雄。須信民躋仁壽域。太平天子厭興戎。

觀國島有感
萬頃蒼波一葉舟。好風吹我到瀛洲。傍人莫恠怱怱過。骨未仙時不敢留。

登鶴浦元帥臺
百頃湖心孤嶼靑。詩人增損作新亭。重來載酒須千斛。不待風吹骨已醒。

鶴浦縣亭有安謹齋詩。其末句云。若爲添得東溟水。沒盡奇觀免此勞。盖以游觀者勞民故也。余反其意作一絶云。
瘦馬羸童路更長。孤村破驛正荒凉。若爲富庶關東路。每遇奇觀醉一塲。

次高城壁上三日浦詩韻
關東到處是方瀛。海上秋山列錦屛。此是神仙舊遊地。扁舟緩緩傍長汀。貴人堂上已登瀛。羅綺香熏孔雀屛。瘦馬書生多好事。攀緣疊嶂與廻汀。

次三日浦四仙亭詩韻
 勝景安能集大成。此湖應似伯夷淸。水涵天宇澄心碧。山倚秋空刮眼明。如見雲間絳節影。時聞月下玉簫聲。丹書斲了還依舊。羞對仙蹤說世情。

次歙谷客舍詩韻
縣官銜必勸農兼。田野多荒口不添。郭外靑山如欲訴。客來故故入前簷。

次列山縣客舍詩韻
白頭報國日猶長。喜及身閑訪衆香。因過關東探勝景。道邊黃菊近重陽。

次杆城板上詩韻
 城接山村事事幽。峯巒邐迤樹林脩。路窮更傍千尋海。軒逈如登百尺樓。卯簿吏閑常早散。星軺驛急未曾休。考雖下下庸何害。撫字心勞一道州。

永郞湖。次安謹齋詩韻。
安相情懷黃鶴月。李生行止白鷗波。重來此地誠難必。空聽關東一曲歌。謹齋先生存撫之日遊此湖。作一絶云。暮雲半卷山如畫。秋雨初晴水自波。此地重遊難可必。更聞船上一聲歌。又作關東別曲。今聞其歌誦其詩。悽然有感故云。 

次萬景臺詩韻
道傍奇絶石爲臺。過客何甞特地來。喜我閑遊登覽久。主人况復勸深杯。時同年陸君爲杆城守 

次襄州樓上詩韻
李君起廢事超前。敗瓦書存天慶年。棟宇已同全盛日。閭閻還有太平烟。滿簾秋氣山圍屋。隔岸濤聲浪接天。寄語新除賢太守。隱之何害酌貪泉。客舍。故州守李君林宗重搆者也。天慶年事。具於李君之記。今聞崔副令宰出守是州。故幷著之。 

同遊柳少卿以馬病落後。到襄留待不至。用樓上詩韻趣之。
老我才踈偶在前。先生氣銳更芳年。國恩未報深如海。世味先知淡似烟。夢裏寒松叢石路。詩中細雨菊花天。幾廻遇勝苦相待。明日分程向酒泉。

登祥雲驛亭。亭好而無詩。故留一絶。
絶景由來下筆難。或因未暇卸征鞍。此亭不在寒松下。自是無人着眼看。

次洞仙驛觀瀾亭詩韻
亭外峯巒擁縣門。檻前洲渚抱漁村。碧波可染衰髯白。淸景能醫病眼昏。三島茫茫天共遠。百川浩浩海幷呑。若爲對此忘機坐。不校人間有達尊。懶踵金鋪畫戟門。閑尋翠竹白沙村。東溟浪靜天逾碧。西塞山高日易昏。偶作勝遊殊可喜。欲談時事却成呑。古來觀海難爲水。井底何人妄自尊。

次江陵客舍東軒詩韻
我行佳節更豐年。醉倒臨瀛別洞天。山自北來靑未了。海爲東極浩無邊。鏡湖載酒搖明月。石竈煎茶颺紫烟。但自不逢苛政虎。州民元是一羣仙。臨瀛。江陵別號。鏡浦及寒松亭。皆有古仙煎茶石竈。 

次寒松亭醴泉君所題韻
意專尋勝景。早出故城門。仙去松亭廢。山藏石竈存。人情有今古。物像自朝昏。不是曾來此。聞言謂不根。

次鏡浦臺安謹齋詩韻
來擁紅旗返火城。使華遊賞稱人情。自甘野服偏蕭散。猶喜詩編及老成。夏永倚風攀檻立。夜深乘月信舟行。安能擅此湖中景。狂客狂名繼四明。

次江陵燈明寺詩韻
爲尋佳景度危峯。海闊天長眼界空。心與勝遊常不足。詩當絶景却難工。臺臨出日扶桑曉。寺在廻巖古木風。想見夜深僧入定。龍王來看佛燈紅。寺有觀日臺。臺上有石塔。 

次三陟西樓八詠詩韻
竹藏古寺愛竹何須問徑圍。此君稱謂未應非。招提翠密不知處。唯見斜陽僧獨歸。巖控淸潭巖底成潭是大川。巖頭直下視茫然。州人欲取潭心月。知有淳風不變遷。依山村舍 江上靑山山下村。太平烟火不關門。居民豈識江山好。早起營生直到昏。卧水木橋十里人家挾一灘。往來橫木渡狂瀾。宦途失脚危於此。有足何曾却立看。牛背牧童渠家姊妹有娥眉。夜績辛勤作嫁衣。愛汝生來無念慮。披簑橫笛任牛歸。隴頭饁婦相思寧復勉加飧。婦餉夫耕了世間。以色事人多見棄。顏華一去不曾還。臨流數魚長江如練寫秋空。俯瞰吟詩日已紅。但道游魚淸可數。區區屈指與癡同。隔墻呼僧官舍僧房纔隔壁。砌花窓竹共成叢。上樓無偶聊相喚。非爲顚師有道風。

次蔚珍客舍詩韻
馬首關東路欲窮。奇觀過眼旋成空。一燈古館連江雨。九月荒城落木風。寂寞舊交聞笛裏。蹉咜世事倚樓中。幾人塵土懷淸賞。魚在深池鶴在籠。

次迎曦亭詩韻
日上扶桑照兩間。一邊星斗尙闌干。風磨雨洗毫端淨。霧散雲收眼界寬。自笑世情思測海。仍敎學術解觀瀾。紛紛南北多星使。莫作尋常傳舍看。

次越松亭詩韻
訪古秋風馬首東。喜看欝欝蔭亭松。幾年心爲尋眞切。千里糧因問道舂。厄絶斧斤經漢魏。材堪廊廟擬夔龍。倚欄不覺沉吟久。拙筆難形萬一容。

次平海客舍詩韻
 江上人家竹外村。奇觀左右儘逢原。重游白髮驚親友。數點靑山隔故園。城控滄溟風頗惡。地連暘谷氣常溫。偶題詩句宜塗抹。豈要流傳衆口喧。

次臨漪亭詩韻
此亭光價倍於前。詩老命名延祐年。典簿獨游人不識。不慚操筆答雲烟。

次寧海北凉樓詩韻
足迹平生萍共浮。夢中時復倚樓頭。題橋一去三千里。佩印重來二十秋。松似郊迎皆偃盖。水堪漁隱有輕舟。他年儻遂東山志。好在紅粧淚莫流。

次寧海府客舍韻
敢將晝錦託歐陽。縱得歸來去又忙。蜀郡前驅看負弩。會稽除道哂腰章。北軒天闊滄溟黑。西嶺秋深草樹黃。休向離亭先洒淚。感時懷舊已無腸。

題興海縣客舍
田腴地利帶魚塩。只恐臨民頗不廉。古館何人能起廢。腐椽殘瓦落前簷。國無新法撓茶塩。更遣才能按且廉。民病如今在何處。沉吟落照入虗簷。樓臺題詠。往往皆是。盈德以南。江山自若而樓臺闕如也。詞人墨客所甞經過。而託興無所。安得不一爲之慨然乎。及興海之爲郡。良田彌望。又饒山海之利。而井邑蕭條。館舍頹落。敢望所謂樓臺者耶。因惻然有感。留二絶于壁間。以示觀民風者云。

次永州客舍前賢題竹詩韻
鳳來何必九成音。龍化還勝點鐵金。春筍無端穿壁去。短墻南北剩分陰。

題八莒同年裵糾正草堂 二首
薄宦非吾志。閑居在晚年。對山忘歲月。栽竹引風烟。淸露蹲鴟圃。黃雲沒鶴田。愧予名所誤。鞍馬到華顚。白頭驚會面。靑眼早忘年。世事東流水。親朋四散烟。卜隣應有地。歸老尙無田。每憶松巒下。相尋發酒顚。

次京山府百花軒詩韻
花開花落鬢絲加。百歲春光一鳥過。此日此軒還寂寞。滿園踈木夕陽多。

次京山府南樓韻
星山形勝定飛來。山滿高樓水遶臺。喬木舊廬懷世德。落霞孤愧凡才。官閑不害紅裙醉。賦足何愁白紙催。更擬百花軒裏宿。一簾香霧錦成堆。

寄辛草亭
事過是非方有定。時來品物各流形。今人不賦緇衣什。還使今人說草亭。挑燈擬話當年意。照鏡俱非昔日形。道枉且嫌東道冷。明春特地訪江亭。天道循環曾不息。人心機變亦無形。北堂萱草南江月。高卧乾坤一稼亭。

道過星山。至黃澗縣。漸凋弊可憐。行次永同郡。留詩一首。以示往來。
竹嶺東南第二程。要衝何日斷人行。已嫌上下爭科歛。更怯朝昏管送迎。過客毋輕生喜怒。遺民儻幸見昇平。欲留詩句還愁絶。古館頹簷夕照明。

行次陽山縣。壁上有詩。其名字爲人所磨。戱用其韻作二首。幷書其詩于板曰。安知此板亦不爲人之所去乎。
半百光陰寄旅亭。還家鬢髮里閭驚。又因訪古關東路。仍得尋詩海上城。山好有時成小駐。年豐到處喜相迎。壁間名字休磨去。認取吾儕事筆耕。蕭條小縣似郵亭。壁上看詩喜且驚。路險何曾邀使節。人閑更覺遠州城。當門老樹知誰種。捲箔靑山不待迎。已厭問津思卜築。世無沮溺耦而耕。

題錦州客舍
四塞路幽險。高車豈肯來。屋依喬木老。軒傍好山開。樂藉殘紅粉。賓階點綠苔。興闌無秀句。不是乏詩材。勝游無險易。偶向錦溪來。𣂈确行方盡。紆餘望忽開。雨聲深巷樹。山影滿庭苔。敎養是誰責。地靈生異材。錦州四達皆嶮。自陽山至州尤嶮。人謂𣂈确路。 

余於至治間。因事到珍同縣。數家破屋。不庇風雨。謂已流亡。無復人烟也。今者之來。候迓有吏。應接有所。詢其所以。陳其姓。臣老其名。戶長其職者。能有以起廢故也。余喜甚。因題陳家之壁。以示觀風。以警監縣。且令
與時興廢見民情。古縣重來忽眼明。已變草萊爲黍稷。更敎荊棘化軒楹。敢期有客賡詩句。却喜無人識姓名。奉國持家只如此。窮鄕何害出公卿。

行次連山。聞金先生光鼎在近邑敎授生徒。以二絶寄之。
曾誨螟蛉在泮宮。閑居猶欲振儒風。要談六籍排邪說。吾道寧專筆硯功。 十里靑山一畒宮。侁侁童冠舞雩風。卜鄰甚欲論吾道。尸素年來愧食功。

寄大安寺中之僧統
宦路幾千里。交情三十秋。相逢知不遠。俱在海南頭。

遊邊山諸菴。次蘇來樓上詩韻以記歲月云。
高絶曾聞海岸山。偸閑得得恣登攀。人從天降梯千尺。僧與雲分屋半間。禪寂固知猶見縛。世緣那得敢相關。翠微何日容吾住。竹杖芒鞋日往還。

次兜率壁上韻
尋山本不爲尋仙。千里游觀豈偶然。浩劫因緣歸內院。上方世界控諸天。鶴來曾構岩頭閣。龍去猶存石眼泉。深愧香山白居士。未能結社已華顚。

訪尹同年不遇
對山不浪出。採藥偶忘還。甚欲題凡鳥。草堂猶未關。

題興德客舍
爲訪名山此地過。江橋分路入烟霞。歸來歇馬竹林下。一樹山茶猶未花。

次金山寺壁上韻
春到靑丘日欲中。勝遊要及未農功。爲尋海上蓬萊境。因訪人間覩史宮。危構簷牙磨北斗。法音鐸舌語東風。更思杖屨窮幽絶。滿壑烟霞路易窮。

寄張相國
身閑勝景恣游尋。只恨無人可說心。豈料普光精舍裏。挑燈共聽坦師琴。

過龍頭洞。次前賢詩韻。故相趙狀元所居。
偶向狀元坊裏行。舊居斜日入前楹。每魁塲屋群龍闘。獨步才名一鶚橫。厭世公曾歸碧落。卜鄰吾欲斸黃精。地靈人傑言堪信。看取公卿衮衮生。

贈坦師
幾度思君欲遠尋。相逢却未細論心。年來厭聽人間事。洗耳須憑月下琴。

次古阜郡北樓詩韻
夢想南游自昔年。登臨萬慮散如烟。幾番過客隨風絮。百歲浮生赴海川。兜率山光淸可挹。蓬萊雲氣遠相連。欲留詩句吟還苦。莫比騎驢孟浩然。

殷學士見和鴻山所題。謹用其韻奉贈。二絶。
滿頰春光滿鬢霜。風流晚歲似張蒼。世間那得先生樂。更有靑山繞盡堂。猗猗高節傲風霜。枝葉扶踈刻水蒼。墨戱敢煩揮妙手。稼亭中作此君堂。

題竹坡趙先生所居
亭好那容俗客過。風軒四面滿池荷。重游要趁花時節。醉聽靑娥一曲歌。小齋新構寂無隣。淨几明窓絶點塵。茶椀莫敎纖手捧。堂中自有白衣眞。

紫汀臺
崖頭紫石疊成臺。海色天光萬里開。策馬忩忩看不。足。扁舟載酒要重來。

遊千太山濟淪寺
淺山屛擁梵王宮。山外人家聽暮鍾。到此自然心境靜。不須辛苦住高峯。

完山途中
狀元崔李才名大。界首全羅氣象雄。過客休誇金紫貴。公卿多出一鄕中。典薄先生成酒癖。訥齋相國號詩雄。靑春白日完山道。萬事都休一笑中。

訥齋見和。復作一首。
失馬已曾知禍福。瞻烏未可辨雌雄。詩壇張相能居右。酒聖李生時復中。

京浦阻風
 遊遍名山尙慊然。却來京浦久留連。雲遮古寺尋僧路。風阻長江送客船。草屋雞栖眞可陋。島夷鼠竄亦堪憐。紫汀花發無多日。盡舸紅粧逐少年。

寄許執義
休官却易卜居難。我縱歸來尙未安。誰似先生擅山水。更無俗事敢相干。

度官渡戲作
我行眞是作閑游。遇水逢山輒少留。津吏不知投紱客。靑衫白板候沙頭。

題村舍
 我欲卜居滄海濱。漁村到處盡堪憐。此家有酒仍多竹。題壁何須問主人。

次韻答南按廉
十載風塵夢釣舟。此身今在白鷗洲。但將細馬馱紅粉。安用元戎擁碧油。撲地閭閻無虐政。傍江亭榭足高游。題詩盡是同年客。千首曾輕萬戶侯。

寧海留贈
重來烏得獨無情。當日佳人白髮生。怨淚滴殘將繼血。離歌凄斷不成聲。關山鞍馬何曾歇。花月樓臺捴有名。從此丹陽添樂府。新詞一曲倚淸平。

眞州新妓名詞 浣溪沙
客路春風醉不歸。笙歌緩緩夜遅遅。竹西樓逈月參差。行樂雅宜無事地。尋芳却恨未開時。他年誰折狀元枝。

次鄭仲孚蔚州八詠 巫山一段雲
大和樓鐵騎排江岸。紅旗出郭門。遨頭來此送賓軒。賓從亦何繁。水色搖歌扇。花香撲酒尊。但無過客閙晨昏。淳朴好山村。 藏春塢是處花多少。君家酒有無。人間紅紫已難留。曾見襯庭隅。世事將頭白。餘生業舌柔。携壺日日渡溪流。藜杖不須扶。平遠閣有客登仙閣。何人棹酒船。宦遊不覺到天邊。江路草芊芊。極浦低紅日。孤村起碧烟。離情詩思共悠然。歲月似奔川。望海臺自昔聞浮海。吾今信望洋。有時風靜鏡磨光。一色際窮蒼。絶島知誰到。孤帆爲底忙。從敎日本是殊方。三萬里農桑。白蓮巖寶靨明珠顆。銖衣霧縠紋。白蓮嘉瑞豈虛言。時有異香聞。客枕涼如水。禪燈耿破昬。誰言儒釋不同論。到此任朝曛。碧波亭山雨花浮水。江晴月滿汀。古人詩眼此爲亭。誰敢換新銘。去國心猶赤。憂時鬂尙靑。漁歌政欲共君聽。驚起翠毛零。 開雲浦地勝仙遊密。雲開世路通。依俙羅代兩仙翁。曾見畫圖中。舞月婆娑白。簪花爛熳紅。欲尋遺迹杳難窮。須喚半帆風。隱月峯玉葉收銀漢。氷輪溢桂華。高峯礙月故峨峨。不待影欹斜。逸興逢淸夜。高吟愧落霞。恒娥竊藥不歸家。風露濕纖阿。

次平海客舍詩韻 南柯子
古木多寒籟。虗簷剩晚涼。秋聲無處不鳴商。况是客程佳節過重陽。詩壁籠紗碧。歌筵舞袖香。官奴已老尙新粧。幾見使君遺臭與流芳。
